3 U Yerre Ra ?
4 E Jehova Ẹre Ọ Rhie Ifuẹko Ne Ima Vbuwe Ọlọghọmwa Hia
Ma hia werriẹ aro daa edanmwẹ kevbe ọlọghọmwa , sokpan e Jehova ẹre ọ rhie ifuẹko ne ima .
Ako iruẹmwi na keghi guan kaẹn odẹ ughughan ne ima ya miẹn ifuẹko vbe ẹghẹ na nia kevbe ẹghẹ nọ dee vbe odaro .
9 Rhie Ekhọe Ruẹ Daa Emwi Ewe Ọghe Orhiọn
Ako iruẹmwi na gha ru iyobọ ne ima ya rhiẹre ye uyinmwẹ emwi ne ima gha miẹn ruẹ vbe erre ne Jesu tae ọghe ọduẹki nọ gualọ okuta ẹrọnmwọ .
Ọ gha vbe ru iyobọ ne ima ya zanzan egbe ima ghee ne ima mieke na rẹn aro ne ima gele ya ghee iwinna ikporhu na waa Ivbiotu e Kristi re kevbe ẹmwata ne ima he ruẹ ke ẹghẹ gha dee .
14 Ghẹ Ya Aro Tila Ọmwa Rhọkpa Rua
16 Gha Ru Adọlọ Rhunmwuda Ọfunmwegbe
21 “ Kpọnmwẹ Osanobua Ye Ẹwaẹn Esi Ruẹ ! ”
22 Rhie Aro Tua Ẹmwẹ Ne Kpataki Nọ Rre Otọ
27 Sinmwi Oseghe Ne Ọdakha Ọghe Jehova !
Rhunmwuda osi ọghe evba gha re evba gha da , ma sẹtin mianmian emwi nọ ru ekpataki sẹ .
Ako iruẹmwi eva na gha ru iyobọ ne ima ya rẹn vbene ọ ru ekpataki sẹ hẹ ighẹ ọdakha ọghe Jehova , kevbe odẹ ne ima gha ya sẹtin yẹrike .
32 U Ka Rẹn Ra ?
“ Erha nọ mwẹ itohan . . . ẹre ọ ye ima obọ vbuwe ọlọghọmwa mwa hia . ” — 2 KỌR .
1 : 3 , 4 .
IHUAN : 38 , 56
Vbọzẹe nọ na khẹke ne ima gha mwẹ ọnrẹn vbe orhiọn wẹẹ , ẹi mwẹ edanmwẹ ma rhiegbe ma vbuwe orọnmwẹ kevbe ẹgbẹe ?
De vbene erhunmwu ya rhie ifuẹko ne emwa eso ne Baibol guan kaẹn ?
De emwi ne u gha sẹtin ru , ne u ya rhie ifuẹko ne emwa ọvbehe ?
1 , 2 .
De vbene Jehova ya rhie ifuẹko ne ima hẹ vbuwe ọlọghọmwa ? De ilẹkẹtin ne Ẹmwẹ ọnrẹn rhie ne ima ?
ỌTẸN nokpia ọkpa nọ re igbama na tie ẹre Eduardo , keghi mu emwi nọ kpokpo ẹre vbe orhiọn ma e Stephen , nọ re ọkpa vbe ediọn , ọ rhie okhuo nẹ , ẹi ghi vbe re ọvbokhan .
Emwi nọ ghaa kpokpo Eduardo vbe orhiọn ọre ẹmwẹ nọ rre 1 Kọrinti 7 : 28 , NW nọ khare wẹẹ : “ Iran ni ru orọnmwẹ gha werriẹ aro daa orhikhan ọghe ẹdẹgbegbe . ”
Ọ keghi nọ wẹẹ : “ Vbọ re ‘ orhikhan ’ na , de vbene I khian ya sẹtin guẹ loo hẹ vbe I gha rhie okhuo nẹ ? ”
Vbene Stephen te rhie ewanniẹn ye inọta na , ọ keghi rhie Eduardo orhiọn gha rrie emwi ọvbehe ne Pọl gbẹn , nọ khare wẹẹ , e Jehova ọrẹ “ Osanobua nọ mwẹ itohan , irẹn ẹre ọ rhie ifuẹko ne ima vbuwe ọlọghọmwa hia . ” — 2 Kọr .
1 : 3 , 4 , NW .
Erha nọ mwẹ ahoẹmwọmwa nọ rhie ifuẹko ne ima vbe ẹghẹ ibavbaro ẹre Jehova khin .
U sẹtin gha mwẹ emwi ẹwaẹn eso ọghe vbene Osanobua he ya ye Ẹmwẹ ọnrẹn rhie adia kevbe iyobọ nuẹn .
Gima gha mwẹ ọnrẹn vbe ilẹkẹtin wẹẹ , Osanobua gha ru iyobọ nọ khẹke ne ima zẹ vbene ọ ru ne eguọmwadia ọghẹe vbe ẹghẹ nẹdẹ . — Tie Jerimaia 29 : 11 , 12 .
De inọta eso ne ima gha rhie ewanniẹn yi ?
Vbene ẹmwata , ma gha sẹtin gu ọlọghọmwa ne ima ye loo , deghẹ ima rẹn emwi nọ si ẹre .
Erriọ vbe nọ ne ọlọghọmwa ọghe orọnmwẹ kevbe ọghe ẹgbẹe .
De emwi eso nọ gha sẹtin si ‘ orhikhan ọghe ẹdẹgbegbe ’ ne Pọl guan kaẹn ?
De igiemwi eso ni rre Baibol kevbe ọghe ẹghẹ ne ima ye na , nọ gha sẹtin rhie ifuẹko ne ima ?
Avbe igiemwi na gha ru iyobọ ne ima .
4 , 5 .
De emwi eso nọ si ‘ orhikhan ọghe ẹdẹgbegbe ’ ?
Vbe Osanobua mu orọnmwẹ gbọ , ọ keghi kha wẹẹ : “ Ọna ọrẹ ọ zẹe ne okpia gha na sẹ erhae kevbe iyẹe rae , ọ ghi rhikhan mu amwẹ ọnrẹn , iran ghi gha rẹ ọkpa . ” ( Gẹn .
2 : 24 ) Sokpan rhunmwuda a ma gba ọghomwa , orọnmwẹ keghi si ọlọghọmwa eso vbuwe ẹgbẹe .
( Rom . 3 : 23 ) A gha ru orọnmwẹ nẹ , ọdọ ẹre ọ ghi mwẹ asẹ ne evbibiemọ te mwẹ .
Osanobua ẹre ọ rhie asẹ na nẹẹn , nọ gha re uhunmwuta ọghe ọvbokhan rẹn .
( 1 Kọr .
11 : 3 ) Ọna keghi wa si ọlọghọmwa ne ọdọ vbe amwẹ eso ni da ru orọnmwẹ .
Zẹ vbene Ẹmwẹ Ọghe Osanobua khare , te okhuo gha miẹn ọnrẹn yi wẹẹ , adia ọghe ọdafẹn ọnrẹn ẹre ọ khian ghi ya gha ru emwi , ẹi ghi re ọghe evbibiẹ ọre .
Ọna ẹre ọ ghi si ọlọghọmwa ye uwu ẹkpo iran ni da ru orọnmwẹ kevbe orhuan iran .
Emwi ọvbehe nọ vbe ye emwa ni ru orọnmwẹ nẹ si osi , ọre vbe okhuo gha ghi suẹn gha hanmwan .
Emwi oghọghọ ẹre ọna khin , sokpan ọdọ vbe amwẹ sẹtin ye gha si osi ye ẹmwẹ egberranmwẹ ọghe ọmọ na ma he biẹ na , a te miẹn wẹẹ a do biẹ ọre uhiẹn vbe a gha ye biẹ ọre nẹ .
Osi igho na khian ya koko ọmọ vbe rre evba .
Afiwerriẹ nibun ghi vbe rhiegbe ma vbe a gha biẹ ọmọ nii nẹ .
Iwinna ọmọ ẹre ọ khian ghi mu iye ọmọ .
Ọna ẹre ọ ghi ye ọdọ eso roro ẹre wẹẹ , te ọvbokhan iran ghi wa yangbe iran .
Iwinna ọvbehe ẹre ọ khian ghi bi ye izabọ ọghe erha ọmọ rhunmwuda orhiọnkpa vbe do deba ẹgbẹe .
6 - 8 .
De orhikhan ne ọmọ na ma miẹn biẹ si ye ọmwa egbe ?
Ọmọ na ma miẹn biẹ , ọre ọlọghọmwa ne ọdọ vbe amwẹ eso werriẹ aro daa .
Ọna keghi wa si obalọ ye okhuo egbe .

Orọnmwẹ kevbe ọmọ na biẹ i fan ọmwa hin ọlọghọmwa rre , sokpan ‘ orhikhan ’ ọghe obọ re wa vbe nọ deghẹ a ma miẹn ọmọ biẹ . ( Itan .
13 : 12 ) Vbe ẹghẹ nẹdẹ , ọ keghi re emwi ekhue adeghẹ okhuo ma biẹ .
Ọ keghi si akhiẹ ye Rakiẹl ne amwẹ Jekọb egbe rhunmwuda ọtiọnrẹn ọkpa ẹre ọ ghaa biẹlẹ emọ .
( Gẹn . 30 : 1 , 2 ) Inọta ne emwa mobọ nọ etẹn na gie ye isi , katekate vbe ẹvbo ne emwa na biẹlẹ emọ nibun ọre wẹẹ , ‘ vbọsiẹ ne uwa i na mwẹ ọmọ ? ’
Ẹi mwẹ vbene iran gha rhan otọ re sẹ hẹ , ẹmwẹ ne iran ye tama iran ọre wẹẹ , “ ma a gha mu ẹmwẹ uwa ye erhunmwu ! ”
Gia guan kaẹn ọtẹn nokhuo ọkpa nọ rre England nọ wa gha gualọ ọmọ sokpan ọ ma miẹn ọmọ biẹ .
Ọ na ghi do gberra ẹghẹ ne okhuo ya mu obọ mwẹ .
Ọna keghi wa gbe orhiọn yọ re iwu rhunmwuda ọ rẹnrẹn wẹẹ , irẹn i khian ghi sẹtin biẹ ọmọ ọghe obọ re vbe agbọn Esu na .
Ẹre irẹn vbe ọdọ re na ghi gualọ ọmọ mu biẹ .
Ọtẹn nokhuo na keghi kha wẹẹ : “ Ọrheyerriọ , te I ye khiẹ rhunmwuda , ọmọ na mu biẹ lughaẹn ne ọmọ na tobọ ọmwa biẹ . ”
E Baibol keghi kha wẹẹ “ a gha miẹn okhuo fan vbekpae nọ gha na gha mwẹ ọmọ . ”
( 1 Tim . 2 : 15 ) Sokpan ọni ma rhiema wẹẹ , na gha mwẹ ọmọ gha ya ọmwa gha mwẹ arrọọ ọghe etẹbitẹ .
Evba yae kha ọre wẹẹ , okhuo nọ mwẹ emọ nẹ , keghi miẹn ẹsọn nibun vbe owa , rhunmwuda ọni , ẹi ghi miẹn ẹghẹ ya gha na iyẹn ọwiẹghẹ ra nọ gha fi ukpẹ ye emwi nọ ma kaan rẹn . ( 1 Tim .
5 : 13 ) Vbọrhirhighayehẹ , ẹi mwẹ ọ ma werriẹ aro daa ọlọghọmwa ọghe orọnmwẹ ra ọghe ẹgbẹe .
De vbene ima gha ya sẹtin zinegbe hẹ vbe ọmwa ne ima hoẹmwẹ ọnrẹn gha wu ?
( Ghee okhuẹn 9 , 12 )
De vbene uwu ọghe ọmwa na gba rrọọ vbe orọnmwẹ ya re edanmwẹ nọ wegbe hẹ ?
A ghaa guan kaẹn ọlọghọmwa na miẹn vbe orọnmwẹ , ọ mwẹ ọkpa nai mobọ yerre , ọni ọre uwu ọghe ọmwa na gba rrọọ vbe orọnmwẹ .
Ọna keghi re edanmwẹ nọ wegbe ne emwa nibun ni ru orọnmwẹ nẹ werriẹ aro daa .
Emwa nibun ma te roro ẹre wẹẹ iran gha miẹn edanmwẹ vbenia vbe agbọn Esu na .
Ivbiotu e Kristi mwẹ ọnrẹn vbe ilẹkẹtin wẹẹ , arriọkpaegbe a gha rrọọ zẹ vbene Jesu ru eyan rẹn .
( Jọn 5 : 28 , 29 ) De vbene ọna ya ru iyobọ hẹ ?
Ayayẹro na keghi wa rhie ifuẹko ne ọmwa ne ogieva re wu .
Ọna keghi re odẹ ọvbehe ne Erha mwa nọ mwẹ ahoẹmwọmwa ya ye Ẹmwẹ ọnrẹn rhie ifuẹko ne emwa ni rre ibavbaro .
Gima ziro yan vbene emwi ghaa ye hẹ ne eguọmwadia Osanobua eso kevbe vbene iran ya miẹn ifuẹko vbe obọ e Jehova .
De vbene Hanna ya miẹn ifuẹko vbuwẹ akhiẹ nọ ghaa ye ?
( Ghee efoto nọ rre omuhẹn . )
Edanmwẹ ne Hanna ne ọvbokhan Elkana ghaa werriẹ aro daa ọre nọ ma na miẹn ọmọ biẹ vbene Pẹnina ne ọrue ọre na gha biẹlẹ emọ nibun .
( Tie 1 Samuẹl 1 : 4 - 7 . )
“ Ukpo ukpo ” ẹre Pẹnina ya gha zaan e Hanna .
Ọna keghi si akhiẹ kevbe obalọ ye Hanna egbe .
Ọ ghi na erhunmwu gie Jehova nẹ , orhiọn rẹn keghi sotọ .
Vbene ẹmwata , “ ẹghẹ nọ taẹn ẹre ọ ya gha na erhunmwu ghe Nọyaẹnmwa . ”
Irẹn yaro yọ wẹẹ e Jehova gha họn erhunmwu ẹnrẹn ra ?
Ẹi mwẹ ọ ma yaro yọ .
Vbe iyeke ọni , “ ọ keghi ya rri evbare , ọ ma ghi vbe gha khiẹ . ”
( 1 Sam . 1 : 12 , 17 , 18 ) E Hanna keghi mu ẹtin yan e Jehova wẹẹ ọ gha ya ọmọ ne irẹn , deghẹ ẹi re erriọ , ọ gha ru emwi ọvbehe nọ gha sẹ irẹn ọkẹn .
De vbene erhunmwu ya rhie ifuẹko ne ima hẹ ?
Rhunmwuda ima ma gba , te ima khian gha werriẹ aro daa edanmwẹ kevbe ọlọghọmwa a te miẹn wẹẹ agbọn Esu sẹ ufomwẹ .
( 1 Jọn 5 : 19 ) U miẹn vbene ọ sẹ ima ọyẹnmwẹ hẹ wẹẹ e Jehova ọre “ Osanobua nọ ye ima obọ , ” irẹn ẹre ọ rhie ifuẹko ne ima !
Erhunmwu keghi re odẹ ọkpa ne ima ya miẹn iyobọ , nọ ya ima deziẹn vbe odaro ọlọghọmwa ne ima werriẹ aro daa .
E Hanna keghi mu otọ ẹko ẹre hia ma e Jehova .
Ma ghaa rre ọlọghọmwa , te ọ khẹke ne ima vbe mu otọ ekọ ima ma e Jehova , ma ghi gele rinmwiaẹn , ẹi re ne ima wa yunu kaẹn vbene emwi ye ima hẹ kẹkan . — Fil .
4 : 6 , 7 .
Vbọ ya e Anna ne okhuo nọ de ẹgbẹe gha sọyẹnmwẹ ?
Adeghẹ ọ na yevbe ma i ghi mwẹ ọmwa nọ sikẹ ima rhunmwuda ima ma biẹ ra ọmwa ne ima gba ru orọnmwẹ wu , ma gha ye sẹtin gha mwẹ ifuẹko .
Vbe ẹghẹ e Jesu , ọ mwẹ akhasẹ okhuo ọkpa na ghaa tie ẹre Anna .
Ọdafẹn ọnrẹn keghi wu vbe iyeke ukpo ihinrọn vbe iran ru orọnmwẹ .
Ọ ma khọ ighẹ ọ ghaa mwẹ ọmọ rhunmwuda e Baibol ma yunu kaẹn emwi vberriọ .
De emwi ne Anna ye gha ru vbọ rre ukpo 84 ?
Luk 2 : 37 keghi kha wẹẹ : “ Ẹi ghi kpa vbe Ọgua Osa rre . Asọn vbe avan ẹre ọ ya gha ga Osanobua vbe aguẹ kevbe erhunmwu . ”
Anna gele miẹn ifuẹko kevbe ọyẹnmwẹ vbe ugamwẹ ọghe Jehova .
Ru igiemwi ọghe vbene ọse ọghe ẹmwata ya rhie ifuẹko ne ọmwa hẹ , uhiẹn vbe ọmwa nọ sikẹ ima vbuwe ẹgbẹe gha yangbe ima .
Ma ghaa ya egbe rhorho etẹn nikpia kevbe nikhuo , ma do gha mwẹ ọse ọghe ẹmwata vbuwe ẹbu iran .
( Itan . 18 : 24 ) E Paula keghi kha wẹẹ , ọ wa daa irẹn vbe iye irẹn kpa hin odẹ ọghe ẹmwata rre vbe irẹn rre ukpo isẹn .
Ọna kegha re edanmwẹ nọ wegbe ne Paula la gberra .
Sokpan ọtẹn nokhuo Ann , nọ re arọndẹ ọghe ẹghẹ hia ne iran gba rre iko , ẹre ọ rhie ifuẹko nẹ , nọ ghi yae deziẹn vbe odẹ ọghe orhiọn .
E Paula keghi kha wẹẹ : “ Agharhemiẹn wẹẹ ẹi re ẹgbẹe ọkpa ma vbe Ann ke rre , ahoẹmwọmwa nọ mwẹ daa mwẹ keghi wa ru iyobọ mẹ .
Ẹre ọ zẹe ighẹ I ye ga e Jehova do fi ebanban . ”
Te irẹn ghi wa sẹ ọyẹnmwẹ rhunmwuda iyẹe werriegbe bu e Jehova gha dee .
Te Ann ghi vbe ghọghọ , rhunmwuda ẹrhiọn nọ loo ro ya ru iyobọ ne Paula keghi biẹ ọmọ esi .
De afiangbe ne emwa ni rhie ifuẹko ne emwa ọvbehe miẹn ?
Nọ ya maan ọre wẹẹ , ima gha gele rhiẹre ma wẹẹ ima mwẹ ahoẹmwọmwa daa emwa ọvbehe , ọ keghi ya ima mwẹ iziro nọ maan .
Etẹn nikhuo ni rọnmwẹ ọdọ nẹ kevbe ni ma he rọnmwẹ ọdọ , keghi ya oghọghọ kporhu iyẹn nọ maan , rhunmwuda iran rẹn wẹẹ iwinna e Jehova nọ .
Iran keghi rhie uyi ne Jehova lekpae ahoo ọghẹe ne iran ru .
Eso keghi ghee ikporhu iyẹn nọ maan zẹvbe ukhunmwu nọ ya egbe sasa iran .
Akugbe ne ima mwẹ vbuwe iko keghi wegbe sayọ , vbe ima ghaa rhiẹre ma wẹẹ , ẹmwẹ etẹn vbuwe iko kevbe emwa ni rre ako ne ima na kporhu yẹẹ ima . ( Fil .
2 : 4 ) Vbe nọ dekaan ọna , ukọ e Pọl wa rhie igiemwi nọ maan yotọ .
Ọ keghi yevbe “ iye nọ gbaroghe ọmọ obọ ” vbuwe ẹbu etẹn ni rre iko ọghe Tẹsalonaika ; erriọ vbe yevbe erha iran vbe odẹ ọghe orhiọn . — Tie 1 Tẹsalonaika 2 : 7 , 11 , 12 .
De emwa nọ wa bi ye iran izabọ ighẹ iwinna ọghe emọ na maa re emwi ?
Ako ọvbehe nọ khẹke ne ima vbe rhie ekhọe daa keghi re iyobọ na ru ne ẹgbẹe .
Ugbẹnsọ evbibiemọ ni da suẹn gha yo iko , keghi tama etẹn ni mwẹ irẹnmwi ne iran gu ivbiran gha ruẹ e Baibol .
Zẹ vbene Baibol khare , iwinna nọ bi ye izabọ ọghe evbibiemọ ọre ne iran maa ivbiran emwi kevbe ne iran gbaroghe iran . ( Itan . 23 : 22 ; Ẹfis .
6 : 1 - 4 ) Ugbẹnso evbibiemọ keghi gualọ iyobọ ọghe emwa ọvbehe .
Sokpan ọni ma rhiema wẹẹ , evbibiemọ i ghi mwẹ esa ne iran ye .
Te ọ khẹke ne iran gha gu ivbiran guan vbe ẹghẹ hia .
De emwi nọ khẹke ne ima kọ ye orhiọn , vbe ima ghaa gu ivbie emwa ọvbehe ruẹ e Baibol ?
Adeghe evbibiemọ na tama ọmwa ọvbehe nọ gha maa ivbiran e Baibol , ọ ma khẹke ne ọmwa vberriọ rhie egbe ẹre ye ukpo ọghe evbibie emọ nii .
Ẹghẹ eso rrọọ na ya tama ọtẹn nọ gha gu emọ ne evbibiran i re Osẹe Jehova ruẹ e Baibol .
Ọ khẹke ne ọtẹn vberriọ gha mwẹ ọnrẹn vbe orhiọn wẹẹ , ne irẹn na ru iyobọ ne emọ na vbe odẹ ọghe orhiọn ma rhiema wẹẹ , irẹn ẹre ọ ghi wa re evbibiran .
Ọ khẹke ne ọtẹn na , gha gu ibiẹka nii ruẹ emwi sirra evbibiran vbe owa iran , ra ọtẹn ọvbehe nẹi ghi vbe ọvbokhan ghi guẹ gha rre evba , vbe eke nọ ma lẹre .
Odẹ vbenia , ọmwa rhọkpa i khian ghi gha roro ebamiro .
Ọ gha sẹ ẹghẹ , ughaghe evbibiemọ na gha tobọ iran do gha gbaroghe ivbiran vbe odẹ ọghe orhiọn .
De odẹ ne emọ ya rhie ifuẹko ne ẹgbẹe iran hẹ ?
Emọ na maa re odẹ ọghe Jehova ni vbe lele adia re , sẹtin do gha re nọ ya ẹgbẹe mwẹ oghọghọ .
Iran gha sẹtin ru vberriọ deghẹ iran ya ọghọ ne evbibiran , kevbe deghẹ iran ru iyobọ ighọ ne iran .
Iran gha vbe sẹtin ru iyobọ kpataki ne evbibiran vbe odẹ ọghe orhiọn .
E Lamẹk ne ovbi e Sẹt keghi ga e Jehova vbene ọ te sẹ ẹghẹ okpamẹ e Noa .
Ọ keghi kha vbekpae Noa ne ovbiẹre wẹẹ : ‘ Ọmọ na gha do fan mwa vbe obọ ẹsọn vbe otọe nii ne Nọyaẹnmwa fi ẹre unu . ’
Ẹmwẹ akhasẹ na keghi mwẹ amusẹ vbe Jehova khare wẹẹ , irẹn i ghi werriegbe fi otọ unu .
( Gẹn . 5 : 29 ; 8 : 21 ) Emọ ni rhiegba ye ugamwẹ ẹmwata , keghi rhie ifuẹko ne ẹgbẹe iran , lekpae ne iran na ru iyobọ ne emwa vbuwe ẹgbẹe , ne iran sẹtin zinegbe ọlọghọmwa ne iran werriẹ aro daa kevbe ne iran vbe sẹtin miẹn uhunmwu vbe okpamẹ nọ sẹ ọghe Noa , nọ dee vbe odaro .
De emwi nọ gha ya ima gha ya udinmwẹ zinegbe edanmwẹ ne ima ye ?
Erhunmwu , erria na ru yan igiemwi esi ni rre Baibol kevbe emwa ọghe Jehova na gu muobọ , keghi ru iyobọ ne ẹbo emwa nibun ya gha mwẹ ifuẹko vbuwe edanmwẹ hia ne iran werriẹ aro daa .
( Tie Psalm 145 : 18 , 19 . )
Ne ima na rẹn wẹẹ , e Jehova ọre ẹzi ọghe ifuẹko nẹi mwẹ ufomwẹ , ọna keghi ru iyobọ ne ima ya gha ya udinmwẹ zinegbe ọlọghọmwa ne ima rhirhi gha werriẹ aro daa nia kevbe ẹghẹ nọ dee vbe odaro .
“ Ehe ne emwi ewe uwa ye ọre ekhọe uwa gha vbe gha ye . ” — LUK 12 : 34 .
IHUAN : 153 , 104
Ma ghaa ya ekhọe hia gbọyẹmwẹ ye Arriọba Osanobua , de emwi nọ gha gu ima kpa ya ru ?
Vbua khian ghi ru nia , ne u ya rhiẹre ma wẹẹ , u ye aro nọ ghaan ghee ikporhu iyẹn nọ maan ọghe imiẹnfan ?
Vbe ima khian ya ye ẹmwata na rhan otọ re vuọn aza emwi ewe ọghomwa hẹ ? De afiangbe ne ima khian miẹn vbọ ?
1 , 2 . ( a ) De emwi ewe eha ọghe orhiọn ne Jehova ya ru ima ẹse ?
( b ) De emwi ne ima khian ziro yan vbe ako iruẹmwi na ?
E JEHOVA keghi re Ọmwa nọ ghi fe sẹ vbe agbọn kevbe ẹrinmwi .
( 1 Krọ . 29 : 11 , 12 ) Zẹvbe Erha nọ ze emwi obọ , ọ keghi ya emwi ewe ọghe orhiọn ọghẹe ru ẹse ne emwa ni rẹnrẹn wẹẹ , emwi nọ hiunsi nọ .
Ma wa gbọyẹmwẹ ye emwi ewe ọghe orhiọn ne Jehova kpemehe ẹre ne ima , eso vbọ ọre ( 1 ) Arriọba Osanobua , ( 2 ) iwinna ikporhu ọghe imiẹnfan , kevbe ( 3 ) ẹmwata nọ hiunsi nọ rre Ẹmwẹ ọghẹe !
Deghẹ ima ma begbe , ma sẹtin do gha ya aro tila emwi ewe na rua .
Ne ọna ghẹ mieke na sunu , te ọ khẹke ne ima gha loo ẹre ẹse , ne ima mieke na gha gbọyẹmwẹ yọ sayọ .
Jesu khare wẹẹ : “ Ehe ne emwi ewe uwa ye ọre ekhọe uwa gha vbe gha ye . ” — Luk 12 : 34 .
Gima ziro yan vbene ima khian ya họn rẹn kevbe vbene ima khian ya gha gbọyẹmwẹ ye Arriọba Osanobua , iwinna ikporhu iyẹn nọ maan kevbe ẹmwata nọ ke obọ Osanobua rre .
Zẹ vbene ima ya ruẹ ọre khian , gha muẹn roro emwi eso nọ khẹke ne u ru nọ gha ya ruẹ gha gbọyẹmwẹ ye emwi ewe ọghe orhiọn sayọ .
De emwi ne ọdoẹki ne Jesu ya ze erre muegbe nọ ru , nọ mieke na sẹtin dẹ okuta ẹrọnmwọ nai miẹn egbọre ?
( Ghee efoto nọ rre omuhẹn . )
Tie Matiu 13 : 45 , 46 .
Jesu keghi ze erre ọkpa ọghe ọdoẹki nọ ghaa gualọ okuta ẹrọnmwọ .
Ẹi mwẹ ọdoẹki na ma he ka dẹlẹ okuta ẹrọnmwọ nibun khiẹnnẹ .
Sokpan ọ ke do miẹn okuta ẹrọnmwọ nọ ma he miẹn egbọre ẹdẹ .
Ẹko na rhiẹnrhiẹn ọnrẹn ruan vbọ bẹghe ẹre .
Sokpan te ọ khian khiẹnnẹ emwi hia nọ mwẹ , ọ ke sẹtin dọe .
Ma miẹn vbene okuta ẹrọnmwọ nii hiunsi hẹ vbe aro ọdoẹki na !
Ma gha vee ẹmwata na ghaan zẹ vbene ọdoẹki nii vee okuta ẹrọnmwọ nii ghaan , de emwi nọ gha gu ima kpa ya ru ?
Vbe ima miẹn ruẹ vbọ ?
Te ẹmwata nọ dekaan Arriọba Osanobua yevbe okuta ẹrọnmwọ ighobioye nii .
Ma gha vee ẹmwata na ghaan zẹ vbene ọdoẹki nii vee okuta ẹrọnmwọ nii ghaan , ọna gha ya ima gbaengbe ne emwikemwi nẹi khian ya ima la Arriọba Osanobua .
( Tie Mak 10 : 28 - 30 . )
Gima guan kaẹn orhunmwu eva ni ru vberriọ .
De emwi ne Zakiọsi ru nọ rhiẹre ma wẹẹ , ọ hoo nọ la Arrioba Osanobua ?
E Zaikiọsi ẹre ọ ghaa re ọkaolotu ọghe emwa ni koko igho uhunmwu , nọ ya ẹtin vbe iwegbe kevbe ibeleku fe .
( Luk 19 : 1 - 9 ) Sokpan vbọ họn vbe Jesu kporhu iyẹn nọ maan ọghe Arriọba , ọ keghi wa yẹrẹro wẹẹ , ẹmwata nai ya igho dẹ ẹre ọna khin .
Awarọkpa nii , ọ na ze emwi ru .
Ọ keghi kha wẹẹ : “ Danmwehọ mwẹ enọwanrẹn , I gha waa emwi ne I mwẹ ye ihe eva nẹ , I gha viọ obọkpa ne avbe ivbiogue .
Adeghẹ I vbe gbe ọmwakọmwa rhu , I gha ha ẹre werriegbe nẹẹn ukhukhu enẹ . ”
Oghọghọ ẹre ọ ya viọ emwi hia nọ ya ẹtin vbe iwegbe gha mwẹ werriegbe , ọ na ghi mu uyinmwẹ arovbẹmwẹ fua .
De afiwerriẹ eso ne Rose ru nọ mieke na la Arriọba Osanobua ? Vbọzẹe nọ na ru vberriọ ?
Vbe ẹghẹ na ya kporhu ma e Rose vbe ukpo eso nọ gberra , uyinmwẹ nọ gua re obọ ro kegha re ne okhuo na tie okhuo vbe ovbe .
Irẹn ẹre ọ ghaa ọkaolotu ọghe otu nọ sinmwi oseghe ne Arriọba kpasẹ ye uyinmwẹ ọghe ikpia ni lovbiẹ ke ikpia kevbe ikhuo ni lovbiẹ ke ikhuo .
E Rose ghi suẹn gha ruẹ e Baibol , ọ keghi do bẹghe vbene ọ hiunsi sẹ hẹ ighẹ ẹmwata nọ dekaan Arriọba Osanobua , ọ na vbe do bẹghe ẹre wẹẹ , ọ khẹke ne irẹn ru afiwerriẹ nọkhua . ( 1 Kọr .
6 : 9 , 10 ) Ọ na ghi kpa hin otu nii rre , ọ na vbe kpa sẹ okhuo nọ zẹ ọre ọse rae .
E Rose ghi dinmwiamẹ vbe ukpo 2009 , ọ na ghi rhie obọ ye iwinna arọndẹ ọghe ẹghẹ hia .
Ahoẹmwọmwa nọ mwẹ daa e Jehova kevbe Arriọba ọghẹe na ghi do wegbe sẹ ahoo ọghe ikpakpa . — Mak 12 : 29 , 30 .
De vbene ima gha ya rhiẹre ma wẹẹ ima ya ekhọe hia gbọyẹmwẹ ye Arriọba Osanobua ?
Vbene ẹmwata , ma nibun ru afiwerriẹ nọkhua nẹ vbe arrọọ ọghe ima , ne ima mieke na la Arriọba Osanobua .
( Rom . 12 : 2 ) Sokpan ọ ma fo ye evba .
Te ọ khẹke ne ima gha begbe vbe nọ dekaan ahoo ọghe ikpakpa vbe na ghee emwi ewe na khu khian kevbe alama ọghẹ . ( Itan 4 : 23 ; Mat .
5 : 27 - 29 ) Ne ima mieke na sẹtin ye gha gbọyẹmwẹ ye Arrioba Osanobua , e Jehova vbe kpemehe emwi ewe ọvbehe nai ya igho dẹ .
( a ) Vbọzẹe ne Pọl na gie ikporhu iyẹn nọ maan zẹvbe ‘ emwi ighobioye nọ rre uwu akhe na ya obuẹ ma ’ ?
( b ) De vbene Pọl ya rhiẹre ma wẹẹ emwi ewe nọ hiunsi ẹre ikporhu iyẹn nọ maan khin ?
Yerre wẹẹ iwinna ne Jesu waa ima re ọre ne ima kporhu kevbe ne ima maa emwa emwi vbekpae Arriọba Osanobua . ( Mat .
28 : 19 , 20 ) Ukọ e Pọl wa rẹn vbene ikporhu iyẹn nọ maan nọ dekaan ile ọgbọn hiunsi sẹ hẹ .
Ọ keghi gie ẹre zẹvbe ‘ emwi ighobioye nọ rre uwu akhe na ya obuẹ ma . ’ ( 2 Kọr .
4 : 7 ; 1 Tim . 1 : 12 ) Agharhemiẹn wẹẹ emwa ni ma gba ma khin , ikporhu ne ima kpe gha sẹtin ya ima kevbe emwa ni danmwehọ ima gha mwẹ arrọọ etẹbitẹ .
Ọna ẹre ya e Pọl kha wẹẹ : ‘ Rhunmwuda iyẹn nọ maan ọre I na ru emwi na hia , ne a miẹn ehe na ghae sẹ emwa ọvbehe obọ . ’ ( 1 Kor .
9 : 23 ) E Pọl keghi rhiegba ye iwinna ikporhu iyẹn nọ maan rhunmwuda ọ rẹnrẹn wẹẹ iwinna nọ hiunsi nọ .
( Tie Rom 1 : 14 , 15 ; 2 Timoti 4 : 2 . )
Ọni ọre zẹe ighẹ ọ sẹtin zinegbe ukpokpo nọ wegbe . ( 1 Tẹs .
2 : 2 ) De vbene ima khian ya sẹtin ya egbe taa e Pọl hẹ ?
De odẹ eso ne ima ya rhiẹre ma wẹẹ ima gbọyẹmwẹ ye ikporhu iyẹn nọ maan ?
Odẹ ọkpa ne Pọl ya rhiẹre ma wẹẹ irẹn gbọyẹmwẹ ye ikporhu iyẹn nọ maan , ọre ne ọ na gha loo ẹkpotọ nọ rhirhi kie ya kporhu ma emwa .
Vbene Ivbiotu e Kristi ọghe orre nokaro ruẹ re , erriọ ima vbe kporhu vbe ẹkpotọ gha kie , vbe adesẹ orere kevbe ke owa ya sẹ owa .
( Iwinna 5 : 42 ; 20 : 20 ) Ẹkpotọ gha kie ne ima , ma sẹtin rhie obọ ye arọndẹ ọghe ovbi ẹghẹ kherhe ra ọghe ẹghẹ hia .
Ma sẹtin ruẹ urhuẹvbo ọvbehe , ma sẹtin vbe kpa gha rrie ehe ọvbehe ra otọ ẹvbo ọvbehe . — Iwinna 16 : 9 , 10 .
De afiangbe ne Irene miẹn rhunmwuda ẹrhiọn nọ loo ro ya kporhu iyẹn nọ maan ?
Gia guan kaẹn ọtẹn nokhuo Irene nọ re okhiọnkpa nọ rre United States .
Ọ ke wa gha rre ọre orhiọn nọ gha kporhu ma Ivbi e Russia ni rre ẹdogbo ne irẹn ye .
Vbọ suẹn gha kporhu ma iran vbe 1993 , orhunmwu 20 kẹkan ẹre ọ ghaa ya iyẹn wewe vbe ẹbu ni zẹ urhuẹvbo e Russia vbe New York .
Odẹ ukpo 20 ẹre Irene he ya rhiegba ye ikporhu iyẹn nọ maan vbe urhuẹvbo e Russia .
Irene keghi kha wẹẹ : “ Urhuẹvbo e Russia ma ye rriẹ vbe unu mwẹ . ”
Ọrheyerriọ , e Jehova keghi fiangbẹe rhunmwuda izọghae nọ mwẹ , erriọ vbe fiangbe emwa ọvbehe ni vbe zọghae vberriọ .
Vbe na guan na , iko Russia ehan ẹre ọ ghi rre New York .
Vbuwe emwa ne Irene he gu ruẹ e Baibol , orhunmwu ekesugie vbọ dinmwiamẹ nẹ .
Eso ga vbe abotu , eso keghi re arọndẹ vbene eso na re ediọn vbe iko .
Irene khare wẹẹ : “ I gha muẹn roro emwi ọvbehe ne i gha te ya ẹdagbọn mwẹ ru , I ma miẹn erhọkpa nọ gha te ya mwẹ gha sọyẹnmwẹ vbenia . ”
Vbene ẹmwata , te irẹn ghee ikporhu iyẹn nọ maan zẹvbe emwi ewe nọ hiunsi !
Emwamwa ọghe ikporhu ọghuẹ uzọla uzọla rhiẹre ma wẹẹ u ghee iwinna na zẹvbe emwi ewe nọ hiunsi ra ?
( Ghee okhuẹn 11 , 12 )
De afiangbe ne ima khian miẹn deghẹ ima rhiegba ye ikporhu vbe ẹghẹ ukpokpo ?
Ma ghaa ye aro nọ ghaan ghee ikporhu iyẹn nọ maan vbene ukọ e Pọl ru ẹre , te ima khian ye gha kporhu vbe ukpokpo gha rre .
( Iwinna 14 : 19 - 22 ) Vbe ukpo 1930 ya sẹ odẹ ukpo 1943 , etẹn ima vbe United States keghi werriẹ aro daa ukpokpo nọ wegbe .
Ọrheyerriọ , iran na ye mudia gbain gha kporhu vbene Pọl ru ẹre .
Ẹi re avbiẹ inugba etẹn ima ya owa ẹzọ ya sinmwi oseghe ne ima mieke na sẹtin ye gha kporhu .
Vbe ukpo 1943 , vbe Ọtẹn Nokpia Nathan H .
Knorr guan kaẹn vbene ima ya khọnmiotọ hẹ vbe U.S .
Supreme Court , ọ keghi kha wẹẹ : “ Uwa hia ẹre ọ zẹe ighẹ ima khọnmiotọ .
Deghẹ uwa ma rhiegba ye ikporhu iyẹn nọ maan , ai ghẹ tie ima ẹzọ vbe Supreme Court ; ne uwa na rhiegba yọ , egbe ma wọọ uwa , ẹre ọ zẹ ighẹ ima khọnmiotọ .
Ne uwa hia na mudia gbain ẹre ọ zẹe ighẹ ima khọnmiotọ . ”
Ne etẹn ima nibun ni rre otọ ẹvbo ọvbehe na vbe mudia gbain , ẹre ọ zẹe ighẹ iran vbe khọnmiotọ .
Ma gha rhiegba ye iwinna ikporhu iyẹn nọ maan , ma gha sẹtin khọnmiotọ vbe ẹghẹ ukpokpo .
De emwi ne uwẹ ya ekhọe yan vbe nọ dekaan ikporhu iyẹn nọ maan ?
Ma ghaa ghee ikporhu iyẹn nọ maan zẹvbe emwi ewe nọ hiunsi nọ ke obọ e Jehova rre , ẹi re “ ẹghẹ ne ima ya kporhu ” ma khian gha rhie aro tua .
Nọghayayerriọ , ma ghi hia vbene ẹtin ima sẹ “ ne ima ya iyẹn nọ maan wewe . ”
( Iwinna 20 : 24 ; 2 Tim .
4 : 5 ) Sokpan de emwi ne ima khian maa emwa re ?
Gima guan kaẹn emwi ewe ọvbehe nọ ke obọ Osanobua rre .
13 , 14 .
Vbọ re ‘ aza emwi ewe ’ ne Jesu yunu kaan vbe Matiu 13 : 52 ? De vbene ima khian ya sẹtin vuọn ọnrẹn hẹ ?
Emwi ewe ọghe orhiọn nogieha keghi re aza ọghe ẹmwata na rhan otọ re .
E Jehove ọre Osa ọghe ẹmwata .
( 2 Sam . 7 : 28 ; Psm .
31 : 5 ) Zẹvbe Erha nọ ze emwi obọ , ọ keghi rhan otọe ẹmwata ma emwa ni mwẹ imuohan rẹn .
Ke obọ na ya kporhu ma ima , ẹre ima ya suẹn gha rhie ye aza ighẹ ẹmwata nọ rre Baibol , ebe ọghomwa , emwi ne ima ruẹ vbe asikoko kevbe iko ne ima do uzọla uzọla .
Erriọ ima ya do gha mwẹ emwi ne Jesu gie re zẹvbe ‘ aza emwi ewe ’ ọghe imamwaemwi ẹmwata ne ima ka ruẹ kevbe ne ima ye ruẹ nia .
( Tie Matiu 13 : 52 . )
Ma ghaa gualọ ẹmwata vbene a gualọ emwi ewe na rhie lẹre , e Jehova gha ru iyobọ ne ima ya gha viọ imamwaemwi ẹmwata ọghe ọgbọn ba ni ka rre ‘ aza emwi ewe ’ ọghe ima .
( Tie Itan 2 : 4 - 7 . )
Vbe ima khian ya ru ọna hẹ ?
Ọ khẹke ne ima gha tie Baibol kevbe avbe ebe ọghomwa , ma vbe gha gbaro kotọ ru ezanzan yọ .
Ọna gha ya ima do rẹn ‘ emwi ọgbọn ’ vbe odẹ ne ima ma te ya rẹn ọnrẹn . ( Jos . 1 : 8 , 9 ; Psm .
1 : 2 , 3 ) Ebe Owa Ọkhẹ nokaro nọ ladian vbe July 1879 , keghi kha wẹe : “ Te ẹmwata yevbe obobo nekherhe nọ rre uwu ato ọghe arrọọ , kherhe ẹre ọ kẹre ne iran gbẹe ighẹ irunmwu ọghe ohoghe ni yin kevbe ni wika ni rhu gu ẹre .
Nu mieke na sẹtin miẹn ọnrẹn , tu gha gbaro kotọ . . . .
Nu mieke na sẹtin kọlọe , tu gha ghughẹ rre .
Ghẹ gie obobo ọghe ẹmwata ọkpa sẹ ruẹ ọkẹn . . . .
Gha gualọ ba re , ghẹ gie egbe wọọ . ”
Ọ khẹke ne ima gha mwẹ irẹnmwi sayọ , ne ẹmwata mieke na gha muan yọ vbe aza emwi ewe ọghomwa .
Vbọ re ẹmwata eso ne ima ka wa ruẹ ? De ne uwẹ wa mọbọ gbọyẹmwẹ yi ?
Ma keghi do rẹn ẹmwata nibun nai ya igho dẹ vbe ima suẹn gha gu emwa ọghe Osanobua ruẹ e Baibol .
Ena keghi re emwi ne ima ka wa ruẹ kevbe ne ima gbọyẹmwẹ yi vbe ima khian Ivbiotu e Kristi .
De emwi eso ne ima ka ruẹ ?
Ma ruẹ ọre wẹẹ , e Jehova ọre Ayi kevbe wẹẹ , irẹn ọre Ẹzi ọghe Arrọọ , ọ vbe mwẹ evbọzẹe ne ọ na yi emwa nagbọn .
Ma vbe ruẹ ọre wẹẹ , ahoẹmwọmwa ne Osanobua mwẹ ne ima ẹre ọ yae gie Ovbiẹre gha dee , nọ do ye arrọọ ọghẹe fan ima hin ẹtin uwu kevbe orukhọ rre .
Ma yevbe ruẹ ọre wẹẹ , Arriọba ọghẹe ẹre ọ khian rhie ima hin usẹ rre nọ ghi ya ima mwẹ ayayẹro ọghe arrọọ etẹbitẹ vbuwe ọfunmwegbe kevbe oghọghọ . — Jọn 3 : 16 ; Arhie .
4 : 11 ; 21 : 3 , 4 .
De emwi nọ khẹke ne ima ru vbe afiwerriẹ nọ dekaan irẹnmwi ọghe ima na rhiegbe ma ?
Ke ẹghẹ ya fi ẹghẹ ẹre afiwerriẹ eso ya rhiegbe ma vbe irẹnmwi ọghomwa nọ dekaan ẹmwẹ akhasẹ ra ako eso vbe Baibol .
Afiwerriẹ vberriọ gha rhiegbe ma , te ọ khẹke ne ima rhie ẹghẹ ya ru ezanzan kevbe ru erria yan rẹn . ( Iwinna 17 : 11 ; 1 Tim .
4 : 15 ) Ẹi re afiwerriẹ nọkhua ma khian wa rhie aro tua , te ọ vbe khẹke ne ima rẹn alughaẹn ne egbe nẹi mobọ vẹẹ na rẹn nọ rre irẹnmwi ne ima ka mwẹ kevbe ne ima ghi mwẹ nia .
Odẹ vbenia ẹre ima khian ya sẹtin rhie ẹmwata ọghe ọgbọn bae ni ka rre ‘ aza emwi ewe ’ ọghe ima .
Vbọzẹe ne ẹrhiọn na loo ro vbenia na biẹ ọmọ esi ?
17 , 18 .
De vbene orhiọn nọhuanrẹn ya ru iyobọ ne ima hẹ ?
Jesu khare wẹẹ orhiọn nọhuanrẹn gha sẹtin ye ima re rre emwi ne ima ruẹ re nẹ .
( Jọn 14 : 25 , 26 ) De vbene ọna gha ya ru iyobọ ne ima zẹvbe emwa ni kporhu iyẹn nọ maan ?
Gia guan kaẹn ọtẹn nokpia Peter .
Ọmọ ukpo 19 irẹn ghaa khin vbe 1970 vbe ọ da suẹn gha ga vbe Abotu nọ rre Britain .
Vbọ rre ikporhu vbe ẹdẹ ọkpa , ọ na dekun okpia ọkpa nọ bẹtu nọ rre odẹ ukpo 50 .
E Peter keghi nọ rẹn deghẹ ọ hoo nọ rẹn e Baibol sayọ ?
Ọna keghi kpa re odin , ẹre ọ na kha wẹẹ , owa ọmamwaemwi ọghe ugamwẹ Ivbi e Ju ẹre u ye na .
Ọ keghi ya inọta na danmwẹ Peter , “ Ọvbokhan na , dẹ urhuẹvbo na ya gbẹn ebe Daniẹl ? ”
E Peter na wẹẹ , “ Aramaic ẹre a ya gbẹn abọ eso vbọ .
Egbe keghi wa wọọ ọmamwaemwi na rhunmwuda I zẹ ewanniẹn nọ gbae sokpan mẹ ẹre egbe ghi wọọ sẹ rhunmwuda I ma rẹn vbe ne I ya zẹ ewanniẹn nii hẹ .
I ghi sẹ owa , I na ru ezanzan vbe Watchtower kevbe Awake ! , ẹre I na miẹn uhunmwuta nọ khare wẹẹ , Aramaic ọre urhuẹvbo na ya gbẹn ebe Daniẹl . ” ( Dan . 2 : 4 , ftn . )
Vbene ẹmwata orhiọn nọhuanrẹn gha sẹtin ye ima re rre emwi ne ima ruẹ re , ni ka rre ‘ aza emwi ewe ’ ọghe ima . — Luk 12 : 11 , 12 ; 21 : 13 - 15 .
Ma ghaa ye aro nọ ghaan ghee irẹnmwi nọ ke ọbo e Jehova rre , ọna gha gu ima kpa ya gha mwẹ irẹnmwi sayọ ne imamwaemwi ọghe ẹmwata ni rre aza emwi ewe ọghe ima mieke na gha muan yọ .
Zẹ vbene ima ya gbọyẹmwẹ ye irẹnmwi na sayọ , ma ghi do gbegba vbe iwinna ikporhu iyẹn nọ maan .
Vbọzẹe ne ọ na khẹke ne ima gbogba gae emwi ewe ọghe orhiọn ?
E Setan keghi hia vbe odẹ ke odẹ nọ ya ima khian emwa ni ghi tilae rua ighẹ avbe emwi ewe ọghe orhiọn ne ima wa guan kaẹn sin vbe ako iruẹmwi na .
Ifi na sẹtin mu ima .
Aro ima sẹtin wu ye okpe iwinna ne a na miẹn osugi igho , ẹfe nọ ya ọmwa yin uyinmwẹ ọmọ nọ fuẹn ukhu kevbe ne a na ya emwi ewe na mwẹ ghagha .
Ukọ e Jọn keghi ye ima re rre wẹẹ , te agbọn na kevbe emwi ne agbọn gualọ rhie gberra khian .
( 1 Jọn 2 : 15 - 17 ) Nọnaghiyerriọ , te ima gha hia ne ima gbogba gae ẹkokoudu ima , ne ima mieke na sẹtin ye gha ye aro nọ ghaan ghee emwi ewe ọghe orhiọn .
Vbe uwẹ a ghi hoo ne u ru nia , ne u mieke na sẹtin gbogba gae emwi ewe ọghe orhiọn ?
Gha gbaengbe ne emwikemwi nọ gha sẹtin gbe ahọemwọmwa ne u mwẹ ne Osanobua kevbe Arriọba ọghẹe mu otọ .
Gha ya izọghae kporhu . Gha ye arọ nọ ghaan ghee ikporhu iyẹn nọ maan ọghe imiẹnfan .
Ya ẹrhiọn hia gha gualọ ẹmwata nọ ke obọ Osanobua rre .
Zẹ vbene u ya ru ọna , te u “ si emwi ewe koko ye ẹrinmwi , rhunmwuda oyi i sẹ evba , arriukpa ẹi rhia re rua .
Ehe ne emwi ewe uwa ye ọre ekhọe uwa vbe ye . ” — Luk 12 : 33 , 34 .
E JEHOVA hoo ne emwa ni gae gha mwẹ ọfunmwegbe .
Ọ vbe hoo ne dọmwadẹ ima gha gu egbe loo vbe odẹ ọghe ọfunmwegbe .
Ma ghaa ru ọna , ọfunmwegbe ghi do gha rrọọ vbuwe ẹbu emwa ni ga e Jehova vbe odẹ ọghe ẹmwata .
Ọna ẹre ọ si ẹre ne ẹmwẹ ima ne Ivbiotu e Kristi ọghe ata na yẹẹ emwa ọvbehe ni gualọ ọfunmwegbe .
Vbe Igiemwi , okpia ọkpa nọ zẹ ọbo edunna na họn usi ẹre rre vbe Madagascar keghi guan kaan ọfunmwegbe nọ rre uwu ẹbu Avbe Osẹe Jehova .
Ọ keghi kha wẹẹ , ‘ Deghẹ I gha deba ugamwẹ rhọkpa , ẹi gberra Avbe Osẹe Jehova . ’
Ọ ghi sẹ ẹghẹ , ọ ma ghi gha gu orhiọn dan muobọ , ọ na ru afiwerriẹ nọ khẹke vbe orọnmwẹ ọghẹe , ẹre ọ na suẹn gha ga e Jehova ne Osa ọghe ọfunmwegbe .
Erriọ arriaisẹn emwa nibun vbe ya deba Ivbiotu e Kristi , rhunmwuda evba ẹre iran na miẹn ọfunmwegbe ne iran gele gualọ .
Sokpan deghẹ ima ma begbe , ma sẹtin khian emwa nẹi ghi mwẹ ọfunmwegbe . E Baibol gima rẹn wẹẹ , ‘ igbọvo kevbe ikhọ ẹko ’ keghi si olighi kevbe ighaegbe vbuwe iko .
( Jems 3 : 14 - 16 ) Ibude ni rre Baibol keghi ru iyobọ ne ima ya gbaengbe ne ọlọghọmwa nibun , ọna ẹre ọ ghi ya ima mwẹ ọfunmwegbe vbuwe iko .
Gima ziro yan vbene ibude ni rre Baibol ya ru iyobọ ne emwa eso hẹ .
“ Mẹ vbe ọtẹn ọkpa ne ima gba winna ma zẹdẹ gha lẹruegbe .
Te emwa vẹẹ rre do gha ghee ima vbe ima gui vbe ẹdẹ ọkpa . ” — CHRIS .
“ Ọtẹn nokhuo ọkpa ne ima gba yo ikporhu na wẹẹ irẹn i ghi deba mwẹ yọ ikporhu .
Vbe iyeke ọni , ọna ye eghian so mwẹ .
I ma zẹdẹ rẹn emwi nọ sunu . ” — JANET .
“ Vbe I gu orhunmwu eva guan vbe e foni , ọkpa vbọ na ghi kha wẹẹ , ọ khian vbọ gha zẹ kpẹ .
Ne I na te gha roro ighẹ ọ fian e foni nẹ , I na suẹn gha tae ọtakhọ ma nọ kẹre .
Okiekie ẹre I ghi ya do rẹn wẹẹ ọ họn emwi hia ne I tae . ” — MICHAEL .
“ Vbe iko ọghe ima , arọndẹ eva na gha mwẹ imuaẹmwẹ .
Ọkpa vbọ na wa gha zaan nọ kẹre .
Ọna ma zẹdẹ gha ya ẹko rhiẹnrhiẹn etẹn nikẹre . ” — GARY .
Ma sẹtin gha roro ẹre wẹẹ , emwi kherhe ẹre ọ sunu .
Sokpan emwi vbenia keghi daa ọmwa sẹ ugboloko , ọ sẹtin vbe si ikuanegbe vbe odẹ ọghe orhiọn .
Nọ ya maan ọre wẹẹ , etẹn na yunu kaẹn ban keghi ru adọlọ rhunmwuda iran lele adia ni rre Baibol .
De ibude ni rre Baibol nọ ru iyobọ ne iran ?
“ Uwa ghẹ muan ẹmwẹ vbe odẹ . ” ( Gẹn .
45 : 24 , NW ) Ọna ọre ibude ne Joseph rhie ne etiọnrẹn vbe iran ghi rrie owa .
Ibude nọ maan ẹre ọ rhie ne iran .
Ọmwa ne ohu rherhe mu sẹtin vbe ya ohu mu emwa ọvbehe .
E Chris keghi do bẹghe ẹre wẹẹ , itengbemu kevbe ai hoo na rhie ibude ọre ako ne irẹn na vburriẹ .
Ọ na gele ze emwi ru , ọ na ya rinmwian ọtẹn ne iran gba muan ẹmwẹ . Ọ na hia nọ gha dia egbe ẹre vbe nọ dekaan ohu nọ rherhe muẹn .
Ọtẹn nokpia ne iran gba winna ghi bẹghe afiwerriẹ vbe uyinmwẹ Chris , irẹn tobọre na vbe ru afiwerriẹ .
Nia te iran ghi gba ga e Jehova vbuwe ọfunmwegbe .
“ Gualọ ude vbe ehe ne a gha na sẹtin bu ruẹ ude . ”
( Itan 15 : 22 ) E Janet keghi ta muolọ yan rẹn wẹẹ irẹn gha ya ẹmwẹ ibude na ru emwi .
Ẹre ọ na ghi bu ọtẹn nokhuo nọ ya eghian so ẹre ya nọ rẹn emwi nọ sunu .
Vbe iran ghi guan , e Janet na ya ẹwaẹn nọ rẹn deghẹ ọ mwẹ emwi ne irẹn ru ẹre .
Vbe okaro ọ ma zẹdẹ gha khuẹrhẹ , sokpan zẹ vbene iran ya guan , orhiọn iran na ghi do gha rhiotọ , rhunmwuda iran ma ya urhu ẹzọ gha gu egbe guan .
Ọtẹn nokhuo nii na do bẹghe ẹre wẹẹ , e Janet ma rẹn ọkpa rẹn eva vbekpae emwi nọ te ya ohu muẹn .
Irẹn ẹre ọ ghi gha rinmwian Janet .
Nia te iran ghi werriegbe koko ga e Jehova vbuwe ọfunmwegbe .
“ Adeghẹ uwẹ viọ emwi ne u ra ya yo imuohan gie Osanobua sẹ odaro ogiukpo nẹ , u na do yerre vbe evba nii ighẹ imuaẹmwẹ rre ẹkpo uwẹ vbe ọtuẹn , sẹ emwi imuohan ni rae ye evba , uwẹ vbe ọtuẹn ka ya dọlọ nẹ . ” ( Mat .
5 : 23 , 24 ) Jesu ẹre ọ ta ẹmwẹ ibude na vbe ọ kporhu vbe uhunmwu oke .
E Michael ghi ta ọtakhọ nẹ , ekhoẹ ọre na suẹn gha fi ẹre uwẹnrhiẹn .
Ẹre ọ na ghi ya ekhọe yan rẹn wẹẹ irẹn gha ru adọlọ , ọ na gele ya rinmwian ọtẹn nii .
Vbọ ghi kẹrikian ?
E Michael keghi kha wẹẹ : “ Ọtẹn mwẹ keghi ya ekhọe hia yabọ mwẹ . ”
Iran na ghi werriegbe khian ọse .
“ Wa gha ye egbe obọ , wa gha yabọ egbe deghẹ ọmwaikọmwa kevbe ogieva ẹre gba muan egbe ẹmwẹ . ” ( Kọl .
3 : 12 - 14 ) U yerre arọndẹ eva ni ghaa mwẹ e gbe ẹzọ ra ?
Ọkpa vbe ediọn ẹre ọ ru iyobọ ne iran . Ọ na wẹẹ ne iran ru erria yan avbe inọta na : ‘ Ọ khẹke ne ima gha ya ẹzọ ima kpokpo etẹn ọvbehe vbe iko ra ?
Vbọzẹe ne ima i na gele lẹruegbe ? ’
Iran keghi ya ibude na ru emwi .
Ọse ẹre iran ghi khin nia .
Ebe Kọlose 3 : 12 - 14 gha sẹtin ru iyobọ nuẹn ya yabọ ọmwa nọ ru emwi nọ sọnnọ ruẹ .
Emwa eso keghi do bẹghe ẹre wẹẹ , imuegberriotọ ẹre ọ ru iyobọ ne iran ya yabọ .
Deghẹ u hia re nu yabọ sokpan ẹmwẹ nii ma la hin ruẹ ekhọe rre , u sẹtin lele ilele nọ rre Matiu 18 : 15 .
Adia ne Jesu rhie ne ima vbe ako na keghi dekaan orukhọ nọ wegbe , sokpan a sẹtin lele obẹlẹ na ya ru adọlọ vbe ọmwa gha ru emwi nọ sọnnọ ima .
Vbe odẹ ọghe imuegberriotọ , ma ghi bu ọtẹn na gha rrie owa ya guẹ ru adọlọ .
Adia nibun rre Baibol ne ima gha sẹtin lele ya ru adọlọ .
Ima gha sẹtin lele avbe adia na deghẹ ima mwẹ avbe akpa ọghe ‘ ọmọ okọ ọghe orhiọn ’ . . . nọ re “ ahoẹmwọmwa , oghọghọ , ọfunmwegbe , izinegbe , itohan , ekhọesi , amuẹntinyan , imuegberriotọ kevbe amuegbe ye ọghọ . ” ( Gal .
5 : 22 , 23 ) Zẹ vbene ofigbọn ya ye masini winna ẹse , erriọ avbe akpa na vbe ya adọlọ na ru khuẹrhẹ .
Uyinmwẹ keghi re akpa ughughan na biẹ ima biẹ . Avbe akpa na sẹtin ye ọse eva sikẹ egbe sayọ rhunmwuda ọ mwẹ ọna i mwẹ ọna ẹre nọ .
Alughaẹn ne egbe na sẹtin vbe si ẹzọ .
Ọdiọn ọkpa vbe iko , nọ kpẹre nẹ vbe otu keghi ru igiemwi ọghe vbene ọna gha ya sẹtin sunu hẹ , vbe ọ khare wẹẹ : “ Ọ lọghọ ne ọmwa ne ekhue mu gha gu ọmwa nọ soyaya muobọ .
Ma sẹtin kha wẹẹ alughaẹn na ma de emwi nọ rhiae sokpan ọ sẹtin si imuaẹmwẹ ra ẹzọ . ”
Ẹmwata gele nọ wẹẹ emwa ni mwẹ akpa ughughan i sẹtin gu obọ egbe ra ?
Gia guan kaẹn ukọ e Peter kevbe Jọn ?
De aro ọmwa ne Peter ghaa khin ?
E Pita kegha re ọmwa nọ soyaya kevbe nọ ta emwikemwi nọ rrọọ re ekhọe .
E Jọn kegha re ọmwa nọ kọn ẹmwẹ ta kevbe nọ roro emwi nẹ , ọ ke ruẹ .
E Pita vbe Jọn wa lughaẹn ne egbe sokpan iran winna kugbe vbene iran ma na gui ẹzọ .
( Iwinna 8 : 14 ; Gal .
2 : 9 ) Vbe ẹdẹnẹrẹ , Ivbiotu e Kristi ni mwẹ akpa ughughan gha vbe sẹtin winna kugbe vbuwe ọfunmwegbe .
Deghẹ ọ mwẹ ọtẹn vbe iko nu ye nọ ru emwi nọ sọnnọ ruẹ vbe ẹghẹ hia , yerre wẹẹ , ọ deba emwa ne Jesu wu na , rhunmwuda ọni , te ọ khẹke nu hoẹmwẹ ọnrẹn .
( Jọn 13 : 34 , 35 ; Rom .
5 : 6 - 8 ) Nu gha te ya ye eghian so ọtẹn vberriọ , nọ egbuẹ : ‘ Ọ mwẹ emwi ne ọtẹn na ru nọ ma gu ilele ọghe Baibol ro ra ?
Te irẹn wa gheghe hoo nọ gha ya agbọn lọghọ mwẹ ra ?
Ra ne ima na lughaẹn ne egbe nọ ? ’
Inọta nọ ghi wa ru ekpataki sẹ ọre : ‘ De akpa ọghẹe nọ maan nọ khẹke ni ya egbe ta ? ’
Inọta nokiekie nii wa gele ru ekpataki .
A sẹtin miẹn wẹẹ ọmwa nọ wa talọ nọ , sokpan uwẹ na gha re ọmwa nẹi kẹ guan .
U gha lele ọtẹn vberriọ ye ikporhu , u gha miẹn emwi ruẹ vbe odẹ nọ ya rherhe mu ẹmwẹ so .
Deghẹ ọtẹn na , na gha re ọmwa ne obọ ẹse tọlọ , sokpan uwẹ na gha re ọmwa nẹi kẹ rhie ladian , ẹi mwẹ aro ruẹ ma he dae , vbene ọyẹnmwẹ sọe hẹ rhunmwda iyobọ nọ ru ne avbe ọmaẹn , emwa ni khuọnmwi kevbe emwa ne obọ ma sẹ ọre . Ọna sẹtin ya ruẹ khian ọmwa nọ ze emwi obọ .
Agharhemiẹn wẹẹ akpa ughughan uwẹ vbe ọtẹn na mwẹ , uwa gha sẹtin sikẹ egbe sayọ deghẹ uwa na gha rhie aro tua akpa ni maan ne uwa mwẹ .
A sẹtin miẹn wẹẹ uwa ma do khian ọse ne khuankhuankhuan , sokpan ọna sẹtin ya uwẹ kevbe etẹn nikẹre vbuwe iko gha mwẹ ọfunmwegbe .
Ughaghe Euodia kevbe Syntyche kegha re emwa ni wa lughaẹn ne egbe .
Ọrheyerriọ , e Pọl keghi rhie igiọdu ne iran , ne iran “ dọlọ kugbe zẹ vbe etẹn ne ikhuo vbe uwu e Nọyaẹnmwa . ”
( Fil . 4 : 2 ) Ima gha lele adia na , ọ gha ya ọfunmwegbe gha rre uwu iko .
Deghẹ a ma vbọlọ irunmwu dan hin ugbo na kọ emwi okọ yi rre , irunmwu nii sẹtin mu ugbo nii .
Deghẹ ima vbe otẹn mwẹ egbe ẹzọ , te ọ khẹke ne ima rherhe ru adọlọ .
Ahoẹmwọmwa ne ima mwẹ ne Jehova kevbe etẹn ima , ẹre ọ khian gu ima kpa ya ru vberriọ ne ọfunmwegbe mieke na gha rre uwu iko .
Ma gha muegberrioto ya ru adọlọ , ẹi mwẹ ọ ma biẹ ọmọ esi
Ma gha loo ẹrhiọn yọ ya ru adọlọ , ẹi mwẹ ọ ma biẹ ọmọ esi .
Gia guan kaẹn emwi ẹwaẹn ọghe ọtẹn nokhuo ọkpa .
Ọ keghi kha wẹẹ : “ I kegha roro wẹẹ ọtẹn nokhuo ọkpa ya aro ọvbokhan ghee mwẹ .
Ẹko ma rhiẹnrhiẹn mwẹ yọ hiehie .
Rhunmwuda ohu nọ mu mwẹ , I ma ghi gha gu ẹre guan ẹse .
Ẹi rhie ọghọ mẹ , vbia khian ghi rhie ọghọ nẹẹn ba ? ”
Ọtẹn Nokhuo na , na do gha muẹn roro deghẹ emwi esi irẹn ru na .
“ I na do gha bẹghe abakuru mwẹ , ọna keghi wa ya egbe wọọ mwẹ .
I na vbe do bẹghe ẹre wẹẹ , ọ khẹke ni fiwerriẹ .
I na mu ẹmwẹ na ma e Jehova vbe erhunmwu , vbe iyeke ọni , I na dẹ emwi ya gie ọtẹn nokhuo na .
I na vbe gbẹn ebe ya rinmwiaẹn nọ yabọ mwẹ .
Ma na mu egbe dede , ma na vbe mu ẹzọ fua . ”
Ai miẹn ọmwa nẹi gualọ ọfunmwegbe .
Sokpan itengbemu kevbe ohan ọghe a gha miẹn iran ukpo sẹtin ya emwa eso gha gbolighi .
Emwa nẹi ga e Jehova ẹre ọ yin uyinmwẹ vberriọ .
Sokpan ọfunmwegbe kevbe akugbe ẹre a miẹn vbuwe ẹbu emwa ni ga e Jehova . Orhiọn nọhuanrẹn keghi gu e Pọl kpa ya gbẹn wẹẹ : “ I . . . ya tua uwa , ne uwa gha ru emwi zẹ vbene ọ sikẹ ukpo ne Osanobua mwa ne uwa , vbe ẹghẹ ne ọ na tie uwa . Wa gha mu egbe rriotọ , wa vbe fu , ne uwa vbe gha mwẹ izinegbe vbe ẹghẹ hia . Wa gha rhie maan ighẹ wa hoẹmwẹ egbe , vbekpae ne a na ru iyobọ ne egbe .
Wa loo ẹtin uwa hia , ne uwa ya daeyi ighẹ akugbe ne Orhiọn rhie ne ọmwa , vbekpae ọfumwegbe nọ dee uwa hia kugbe . ” ( Ẹfis .
4 : 1 - 3 ) Ọfunmwegbe na , “ nọ dee uwa hia kugbe , ” keghi re emwi nai ya igho dẹ .
Wa gima hia ne ima yae wegbe sayọ , ne ima vbe rherhe gha ru adọlọ vbe ẹghẹ ke ẹghe ne imuaẹmwẹ ya rhiegbe ma vbuwe ẹbu ima .
E Pọl kegha re ọmwa ne aro ọre kpannọ ugiọnmwẹ erhẹn .
Vbene ọ te do gha re Ovbiotu e Kristi , e Pọl kegha “ yan dunmwu ẹgun vbe ne irẹn gha gbele avbe erhuanegbe Nọyaẹnmwa hẹ . ”
( Iwinna 9 : 1 ) Ọ ghi fiwerriẹ nẹ , ọ na gie ẹre , aro ne irẹn te ya gha ghee Ivbiotu e Kristi vbe ọ khare wẹẹ : ‘ Te ohu iran wa gha mu mwẹ . ’ — Iwinna 26 : 11 .
E Pọl ghi dinmwianmwẹ nẹ , ọ na gele fiwerriẹ sokpan , etẹn ma mianmian aro ọmwa nọ ka gha khin .
Etẹn ni ghaa rre Jerusalẹm vbe ẹghẹ nii “ ma yayi wẹ ọrhuanegbe nọ , ohan rẹn kegha mu iran hia . ” — Iwinna 9 : 26 .
Te etẹn ni rre Jerusalẹm wa ye gha mu ohan e Pol sokpan e Josẹf , ne ovbi ẹvbo na tie ẹre Saiprọs ẹre ọ ghi zẹ vbe egbe ẹre .
Te etẹn hia wa rẹn Josẹf zẹvbe ọmwa nọ mwẹ ekhọe nọ maan .
Ọna ẹre ọ zẹe ne iran na he ẹre “ Banabas . ” Evba yae kha ọre “ Ọmwa Nọ Ye Udu Hu Ọmwa . ”
( Iwinna 4 : 36 , 37 ) Vbe ọ ya ru iyobọ ne Pọl hẹ ?
E Baibol keghi kha wẹẹ : “ Ẹghẹ nii ọre Banabas na rre , ọ keghi rhie ẹre bu avbe ukọ , ọ na rhan otọ re vbene ọ ya miẹn Nọyaẹnmwa hẹ vbe odẹ , . . . kevbe vbene ọ wa gha kporhu eni Jesu hẹ vbe Damaskọs vbe nẹi na fian afianma . ”
( Iwinna 9 : 26 - 28 ) Ẹmwi ne Banabas tae ẹre ọ ghi ya iran miẹn e Pọl yi .
Vbọ ma he kpẹ vba , iran eva na keghi suẹn gha mu okhian yo isi ya gha kporhu . — Iwinna 13 : 2 , 3 .
Ẹi mwẹ Banabas ma gha gbọyẹmwẹ ye izọghae kevbe udinmwẹ ne Pọl ya gha kporhu , erriọ e Pọl vbe ya gha gbọyẹmwẹ ye ẹnina kevbe obọ esi ne Banabas ya gha mu emwa .
E Baibol keghi kha wẹẹ , vbe asẹ ọkpa , iran na gele “ muan egbe ẹmwẹ . ”
Vbọsiẹ ?
Ẹi re rhunmwuda iran lughaẹn ne egbe vbe uyinmwẹ sokpan ẹmwẹ e Jọn Mak ẹre ọ si imuaẹmwẹ .
E Banabas kegha hoo nọ lele iran sokpan e Pọl ma kue yọ . — Iwinna 15 : 36 - 40 .
A te miẹn wẹẹ iran muan egbe ẹmwẹ , te emwi hia wa gha khian ẹse ne Pọl vbe Banabas agharhemiẹn wẹẹ emwa ni lughaẹn ne egbe ẹre iran ghaa khin .
Iran ye werriegbe khian ọse rhunmwuda e Baibol khare wẹẹ e Pọl vbe Mak winna kugbe vbe okiekie .
( Kọl . 4 : 10 ) Nọnaghiyerriọ , ma hia gha sẹtin gu obọ egbe agharhemiẹn wẹẹ ma mwẹ akpa ughughan .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Ẹgbẹe eso ni zẹ urhuẹvbo e Grik ni rre ọkpẹn ẹvbo na tie ẹre Athens gha so ihuan Arriọba
ETẸN NI YA IYẸN WEWE
EMWA NE IRAN GU RUẸ E BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
ẸMWẸ na ẹre Devid ya tian okhuo ọkpa na tiẹre Abigẹl .
Vbọ ya Devid tian rẹn ?
De emwi ne ima gha miẹn ruẹ vbe igiemwi ọghe okhuo na ?
Vbe Devid lẹ khian ne obọ Ọba e Sọl ghẹ vba re , ẹre ọ na dekun okhuo na .
E Nabal ẹre ọ ghaa ọdafẹn Abigẹl . Ọ wa fe ẹsẹsẹmwẹse . Ọ ghaa mwẹ ohuan nibun vbe odẹ ahọ vbe ẹvbo oke ọghe Juda .
E Devid kevbe ivbiyokuo ọghẹe keghi “ tan ifuẹn gue ” avbe ọsuohuan kevbe ohuan ọghe Nabal .
E Devid keghi gie uhunmwu gie Nabal nọ ye evbare ‘ ne obọ re gba re ’ ya ru iyobọ . ( 1 Sam .
25 : 8 , 15 , 16 ) E Devid ma te ru emwi dan nọ na gie uhunmwu vberriọ rhunmwuda ọ ru iyobọ nọ khẹke ne Nabal .
Emwi na ye Nabal kha ọre “ ẹwobi ra akpa . ”
Uyinmwẹ ẹwobi ẹre ọ gele wa gha yin .
E Nabal ma viọ evbare rhọkpa gie Devid , ọ na vbe rhovbiẹ ivbiyokuo e Devid kevbe Devid tobọre .
Ohu keghi mu e Devid , ẹre ọ na muegbe nọ ya rri e Nabal oya , sokpan e Nabal vbe igiowa re ẹre ọ gha te ya uhunmwu khiẹ ọre . — 1 Sam .
25 : 2 - 13 , 21 , 22 .
Abigẹl ghi bẹghe ẹbe nọ dee , ọ na zẹgiẹ zẹ emwi ru .
Ọ keghi ya eni e Jehova rinmwian e Devid .
Ọ na kun evbare nibun gie Devid kevbe ivbiyokuo ọghẹe .
E Devid tobọre na vbe bẹghe ẹre wẹẹ , e Jehova ẹre ọ gie Abigẹl bu irẹn gha dee ne irẹn ghẹ mieke na sọtẹ daa Osanobua .
Ọ keghi tama Abigẹl wẹẹ : “ Kpọnmwẹ Osanobua ye ẹwaẹn esi ruẹ kevbe emwi nu ru vbe ẹrẹna nu ma na gu mwẹ dizigha . ” — 1 Sam .
25 : 18 , 19 , 23 - 35 .
Ma bẹghe ẹre nia wẹẹ , ọ ma zẹdẹ khẹke ne ima ya egbe tae Nabal ne ọmwa ẹse oghodan .
Te ọ vbe khẹke ne ima gha mwẹ azamemwi nọ gha ru iyobọ ne ima ya zẹ emwi ru , ne ugbe ne ima bẹghe ighẹ ọ dee ghẹ rhu ima aro .
Vbe odẹ vberriọ , te ima ya egbe taa Ọsihuan nọ tama Osanobua wẹẹ : “ Rhie ẹwaẹn kevbe irẹnmwi mẹ . ” — Psm .
119 : 66 .
Emwa ọvbehe sẹtin bẹghe odẹ ne ima ya ye ẹwaẹn ru emwi .
A sẹtin miẹn wẹẹ iran ma ya unu kaan rẹn , eso vbọ sẹtin tian ima vbene Devid ya tian Abigẹl vbe ọ khare wẹẹ : “ Kpọnmwẹ Osanobua ye ẹwaẹn esi ruẹ ! ”
“ Te iran gha rẹn wẹẹ , wẹ ọkpa ọre Nọyaẹnmwa [ “ Jehovah , ” NW ] nọ khaevbisẹ yan emwi hia ni rre otagbọn . ” — PSM .
83 : 18 .
IHUAN : 46 , 136
Vbọzẹe ne oseghe na sinmwi ne ọdakha ọghe Jehova na re ẹmwẹ nọ ghi ru ekpataki sẹ nọ kaẹn emwa nagbọn ?
De vbene Job ya ye ọdakha ọghe Jehova ike hẹ ?
De ako ne Job ma na musoẹ ? De odẹ eso ne ima ya ye ọdakha ọghe Jehova ike ?
1 , 2 . ( a ) De ẹmwẹ ne kpataki nọ rre otọ nọ kaẹn ima hia ?
( b ) Vbọzẹe ne ọ na khẹke ne ima rẹn vbene ẹmwẹ na ru ekpataki sẹ hẹ ?
ẸMWẸ igho ẹre ọ wa mu emwa nibun vbe ẹdẹnẹrẹ .
Emwi ọvbehe i rrọọ ne iran mu roro gberra ẹmwẹ igho .
Nọ ne emwa ọvbehe , iwinna ẹgbẹe , egberranmwẹ kevbe na sẹtin fian emwi gbua ẹre ọ mu iran .
Ọ mwẹ ẹmwẹ nọ rre otọ nọ ru ekpataki sẹ ena hia , ọni ọre na sinmwi oseghe ne ọdakha ọghe Jehova .
Ọ ma zẹdẹ khẹke ne ima rhie aro gberra ẹmwẹ na .
Sokpan deghẹ ima ma begbe , osi ọghe evba gha re , evba gha da kevbe ọlọghọmwa ughughan ne ima werriẹ aro da sẹtin ya ima mianmian .
Ma gha gele rẹn vbe nọ ru ekpataki sẹ hẹ ighẹ ẹmwẹ nọ rre otọ na , nọ dekaan asẹ ne Jehova mwẹ na ya kha , ọ gha ru iyobọ ne ima ya mudia gbain vbuwe ọlọghọmwa ne ima rhirhi gha ye .
Irẹnmwi na gha vbe ya ima sikẹ e Jehova sayọ .
De vbene Setan ya gbodan ye ukpo ọdakha ọghe Osanobua hẹ ?
E Setan keghi gbodan ye ukpo ọdakha ọghe Jehova nọ rhiema wẹẹ , e Jehova ma gbegba nọ gha kha yan evbayi rhunmwuda ẹi ya obọ esi mu iran , ẹi vbe gualọ umamwẹ ọghe iran .
Emwi ọvbehe ne Setan ya ọna kha ọre wẹẹ , emwa nagbọn ghaa kha yan egbe iran , ẹre agbọn khian na maan iran .
( Gẹn .
3 : 1 - 5 ) Emwi ne Setan tama e Job rhiema wẹẹ , ai miẹn ọmwa nọ gele ya ekhọe hia hoẹmwẹ Osanobua , ọmwa ke ọmwa nọ rre ibavbaro gha sọtẹ daa ọdakha ọghe Jehova .
( Job 2 : 4 , 5 ) Ọna ẹre ọ si ẹre ne Jehova na rhie ẹghẹ yọ , nọ mieke na vẹẹ ne emwa hia rẹn wẹẹ , agbọn ne Esu kha yan i dunna ẹdẹ .
Vbọzẹe ne ọ na khẹke na zuze ye ẹmwẹ nọ rre otọ na ?
E Jehova wa rẹn wẹẹ te Setan ba irẹn ifiẹzọ ohoghe .
Vbọ ghi zẹ ne Osanobua na rhie ẹghẹ nọ taẹn ne Esu ?
Rhunmwuda ẹmwẹ na kaẹn odibosa hia kevbe emwa nagbọn .
( Tie Psalm 83 : 18 . )
Adam kevbe Ivi keghi hẹe yotọ ighẹ ọdakha ọghe Jehova , erriọ emwa nibun wa vbe lele uviẹn nii ke ẹghẹ nii gha dee .
Ọna sẹ nọ gha ya emwa eso gha roro ẹre wẹẹ , ughaghe uviẹn ẹre Esu gbe yi .
Ẹmwẹ na keghi susu ye aro emwa nagbọn kevbe emwa orhiọn . Ọna ẹre ọ si ẹre ne ighaegbe kevbe olighi na gba ehe hia vbe uhunmwu otagbọn .
E Jehova gha gi ẹre vẹẹ ne emwa hia rẹn nẹ wẹẹ , irẹn ẹre ọ gele mwẹ asẹ na ya khaevbisẹ , emwa hia ghi gbe uhunmwu kotọ ne ọdakha ọghẹe .
Ẹghẹ nii , ọfunmwegbe ghi gha rre ehe hia . — Ẹfis .
1 : 9 , 10 .
De vbene ọdakha ọghe Jehova ya kaẹn ima hẹ ?
Osanoba gha sinmwi oseghe ne ọdakha ọghẹe nẹ , ọ do vẹẹ ne emwa hia rẹn wẹẹ , irẹn ẹre ọ gele mwẹ asẹ na ya khaevbisẹ .
Ẹghẹ nii , arriọba Esu kevbe ọghe emwa nagbọn ghi gbẹro . Arriọba Osanobua ne Mezaia khian kha yan ghi rhihe ẹre .
Emwa hia ni mudiaẹse ghi vbe rhiẹre ma wẹẹ , ọdakha ọghe Osanobua ẹre iran yẹrike .
( Aiz .
45 : 23 , 24 ) U hoo na ka ruẹ ba emwa imudiaẹse na ra ?
U gha hoo na ka ruẹ ba iran , te ọ khẹke ne u rhie aro tua ẹmwẹ ne kpataki nọ rre otọ , u vbe rẹn vbe nọ ru ekpataki sẹ hẹ .
Vbọ ru ekpataki sẹ hẹ ighẹ na sinmwi oseghe ne ọdakha ọghe Jehova ?
Zẹ vbene a nanaẹn dee sin , ẹmwẹ nọ ghi ru ekpataki sẹ nọ kaẹn emwa nagbọn ọre na sinmwi oseghe ne ọdakha ọghe Jehova .
Ọ ru ekpataki sẹ imiẹnfan kevbe oghọghọ ọghe dọmwadẹ ima .
Te ọna ghi rhiema wẹẹ imiẹnfan ọghe ima ma ru ekpataki vbe aro e Jehova ra ?
Hiehie !
Sokpan vbe ima ya rẹn hẹ ?
7 , 8 .
De afiangbe ne ima khian miẹn vbe oseghe ne Osanobua gha sinmwi ne ọdakha ọghẹe ?
E Jehova kakabọ hoẹmwẹ emwa nagbọn sẹrriọ wẹẹ , ọ na gie Ovbiẹre gha dee , ne ima mieke na gha mwẹ arrọọ etẹbitẹ .
( Jọn 3 : 16 ; 1 Jọn 4 : 9 ) A na ghi miẹn wẹẹ e Jehova ma ghi mu avbe eyan rẹn sẹ , ọ do rhiema wẹẹ ẹmwata Esu tae vbọ khare wẹẹ , Osanobua i gualọ umamwẹ ọghe emwa nọ kha yan .
Iran ni rre obọ ọghe Esu ghi vbe miẹn unu ya gha kha wẹẹ : “ Ẹi re te a wẹẹ rẹn dọlegbe dee !
Rẹn ghi vbo nia ? Avbe erha ima hia wulo nẹ , sokpan vbene emwi hia ye , ke ne a ya bu agbọn tue agbọn , ọre ye ye . ” ( 2 Pita 3 : 3 , 4 ) E Jehova gha mu eyan rẹn hia sẹ .
Ọ gha miẹn emwa rẹn fan rhunmwuda ọna ọre odẹ ọkpa nọ khian ya sinmwi oseghe ne ọdakha ọghẹe .
( Tie Aizaia 55 : 10 , 11 . )
Yevbe sọni , ọdakha ọghe Jehova hẹnhẹn egbe yan ahoẹmwọmwa .
Ọna ẹre ọ ya ima mwẹ ilẹkẹtin wẹẹ , ẹi mwẹ ẹghẹ ne Jehova i khian ya gha mwẹ ahoẹmwọmwa daa emwa ni ya ẹkoata gae . — Ẹks .
34 : 6 .
Ukpo ọdakha ọghe Jehova wa hiunsi sokpan ọna ma rhiema wẹẹ imiẹnfan ọghe ima ma ru ekpataki vbe odaro Osanobua .
Te ima ghi rẹn nọ ru ekpataki sẹ .
Irẹnmwi na gha ru iyobọ ne ima ya rhie aro tua ẹmwẹ ne kpataki nọ rre otọ na , ọ vbe ya ima gha yẹrike ighẹ ọdakha ọghe Jehova .
De emwi ne Setan khare vbekpae Job ?
( Ghee efoto nọ rre omuhẹn . )
Ebe Job keghi rhiẹre ma vbene ukpo ọdakha ọghe Jehova hiunsi sẹ hẹ .
Evba nii ẹre Setan na kha wẹẹ , e Job gha rri oya ne udẹn rri oya ne ẹvbi , ọ gha sọtẹ daa Osanobua .
Esu na zẹ ọre vbe iro ne Osanobua tobọre rri e Job oya sokpan e Jehova ma kue yọ .
Ọ keghi tama Esu wẹẹ : “ A viọ emwi hia ne ọ mwẹ yuẹ obọ . ”
( Tie Job 1 : 7 - 12 . )
Ovbi ẹghẹ kherhe ẹre emwi hia ya wii e Job — eguọmwadia ọghẹe , emwi irri kevbe ivbiẹre igbe .
E Setan keghi do ozere na vbe na miẹn wẹẹ Osanobua tobọre ẹre ọ rri e Job oya .
( Job 1 : 13 - 19 ) Vbe iyeke ọni , e Setan na hihiẹ emianmwẹ dan ku e Job .
( Job 2 : 7 ) Nọ ghi da e Job sẹ ọre ẹmwẹ nọ gbe orhiọn ye ọmwa iwu ne ọvbokhan rẹn kevbe ọse ọre eha ghaa tama rẹn . — Job 2 : 9 ; 3 : 11 ; 16 : 2 .
( a ) De vbene Job ya ye Esu khian ọmwa ohoghe hẹ ?
( b ) Vbọ ghi zẹe ne ọ na khẹke ne Jehova dia iziro ọghe Job ?
E Job keghi ya Esu khian ọmwa ohoghe rhunmwuda ọ ma sọtẹ daa Osanobua .
( Job 27 : 5 ) Vbọrhirhighayehẹ , e Job keghi mianmian emwi nọ ru ekpataki sẹ vbe ẹghẹ eso rhunmwuda ọghe enegbe ẹre ọ ghi muẹn .
Ọ na kue gha roro wẹẹ irẹn i mwẹ abakuru , ọ na vbe gha hoo nọ rẹn evbọzẹe ne irẹn na gha rri oya .
( Job 7 : 20 ; 13 : 24 ) Ma rẹnrẹn wẹẹ ẹi re aro sẹnrẹn e Job ya talọ ẹmwẹ eso nọ ma deyọ ; ọrheyerriọ , e Jehova keghi bẹghe ẹre wẹẹ , te ọ khẹke ne irẹn dia iziro ọghe Job .
Vbe ọ ya ru ọna hẹ ?

11 , 12 .
De vbene Jehova ya dia iziro ọghe Job hẹ ? Vbe Job a ghi ru ?
Ẹmwẹ ne Osanobua tama e Job ẹre ọ rre ebe Job 38 ya sẹ 41 sokpan Osanobua ma tama e Job emwi nọ si ẹre ne ọ na rri oya .
Ẹi re ọni ọ vbe si ẹre ne Jehova na dia iziro ọghe Job .
Te Jehova gi e Job rẹn wẹẹ , ọ kherhe gbe nọ gha gu irẹn gha suan .
Ọ keghi gi e Job rẹn wẹẹ , te ọlọghọmwa nọ werriẹ aro daa ye tuẹin vbe ehe ne ẹmwẹ ne kpataki nọ rre otọ ye .
( Tie Job 38 : 18 - 21 . )
Adia na , ẹre ọ fi iziro ọghe Job werriẹ .
Emwi dan e Jehova ru ne ọ na dia iziro ọghe Job vbuwe edanmwẹ nọ wegbe nọ la gberra ra ? Hiehie !
E Job ma vbe ghee ẹre vberriọ .
E Job keghi gbọyẹmwẹ ye adia na .
Uhiẹn ọ keghi kha wẹẹ : “ Ekhue ẹmwẹ nẹ I talọẹ hia mu mwẹ .
I roiro fiwerriẹ vbe uwu ẹbubẹ kevbe emuẹn . ”
Vbene ẹmwata , adia na wa gele ru iyobọ ne Job . ( Job 42 : 1 - 6 ) Elaihu ka vbe rhie adia ne Job .
( Job 32 : 5 - 10 ) E Jehova keghi gi emwa ọvbehe rẹn wẹẹ , ẹko wa rhiẹnrhiẹn irẹn ye afiwerriẹ ne Job ru kevbe ne ọ na sẹtin mudia gbain vbuwe edanmwẹ nọ wegbe . — Job 42 : 7 , 8 .
De vbene adia ne Jehova rhie ne Job ya ru iyobọ nẹẹn vbe ọ la edanmwẹ nii gberra nẹ ?
Te adia ne Jehova rhie ne Job ye gha ru iyobọ nẹẹn uhiẹn vbe ọ la edanmwẹ nii gberra nẹ .
De odẹ nọkhin ?
“ E Nọyaẹnmwa keghi fiangbe okiekie ẹdẹ agbọn ẹ Job sẹ vbene ọ te ka fiangbe omuhẹn ọnrẹn . ”
Ọ ghi sẹ ẹghẹ , e Job na werriegbe “ biẹlẹ emọ ikpia ihinrọn kẹvbe emọ ikhuo eha . ”
( Job 42 : 12 - 14 ) E Job wa gha ghọghọ ye emọ nọ dọlegbe do gha mwẹ , sokpan ẹmwẹ ivbiẹre ni ka wulo ye gha dae .
Ẹi mwẹ ọ ma vbe gha zẹdia yerre aro oya nọ ka re .
Deghẹ Job ye do rẹn evbọzẹe ne ọ na rri oya vberriọ , ọ sẹtin ye gha muẹn roro ugbẹnso , deghẹ ọ gele khẹke ne irẹn rri oya sẹrriọ .
Vbọrhirhighayehẹ , deghẹ Job gele gha mwẹ egbe iziro vbenia vbe ekhọe , ọ gha ye adia ne Osanobua rhie nẹẹn rre , ọ vbe fu ẹre ẹko rre . — Psm .
94 : 19 .
Gima rhie aro gberra ọlọghọmwa ne ima werriẹ aro daa ne ima mieke na rhie aro tua ẹmwẹ ne kpataki nọ rre otọ ?
( Ghee okhuẹn 14 )
De emwi ne ima miẹn ruẹ vbe okha ọghe Job ?
Ma ghaa ru erria yan emwi nọ sunu daa e Job , ma do gha mwẹ iziro nọ gbe ye uviẹn kevbe ifuẹko .
Ebe Job keghi re ọkpa vbe usun ebe ni rre Baibol na gbẹn “ ne a ya ma ima emwi , ne ima sẹtin lekpae izinegbe ọghomwa kevbe ẹtin ne Ebe rhie ye ọmwa iwu gha mwẹ idaehọ . ”
( Rom .
15 : 4 ) Emwi ne ima miẹn ruẹ ọre ne ima ghẹ gi ọghe enegbe ima mu ima sẹrriọ wẹẹ , ma ghi mianmian ẹmwẹ ne kpataki nọ rre otọ na , nọ re na sinmwi oseghe ne ọdakha ọghe Jehova .
Ma ghi vbe yerre wẹẹ , odẹ ne ima ya rhiẹre ma wẹẹ ima ye ọdakha ọghe Osanobua ike , ọre ne ima mudia gbain vbuwe edanmwẹ nọ rhirhi gha khin zẹ vbene Job ruẹ re .
Ma gha da amuẹtinyan ọghe ima yi vbuwe edanmwẹ , de emwi nọ kie ẹkpotọ yi ?
Okha ọghe Job keghi fu ima ẹko rre rhunmwuda ọ ya ima rẹn wẹẹ , ẹi re Jehova ọ si ọlọghọmwa ke ọlọghọmwa ne ima ye .
Te ọlọghọmwa ra edanmwẹ kie ẹkpotọ yọ ne ima ya ye ọdakha ọghe Jehova ike .
( Itan 27 : 11 ) Ọna ẹre ọ zẹe ne ọ na khẹke ne ima gha zinegbe rhunmwuda ẹre “ a ya rri ase ” vbe obọ Osanobua , ẹre ọ vbe ya ima mwẹ ayayẹro nẹi beghe .
( Tie Rom 5 : 3 - 5 . )
Okha ọghe Job keghi suigiẹ yọ wẹẹ e Jehova “ vuọn ne itohan kevbe ẹnina . ”
( Jems 5 : 11 ) Gima gha mwẹ ọnrẹn vbe ilẹkẹtin wẹẹ , ma ghaa ye ọdakha ọghe Osanobua ike , ọ gha fiangbe ima .
Ọna keghi ru iyobọ ne ima ya gha ye oghọghọ kevbe “ izinegbe ye egbe miẹn emwi hia . ” — Kọl .
1 : 11 .
Vbọzẹe ne ọ na khẹke ne ima yerre wẹẹ na sinmwi oseghe ne ọdakha ọghe Jehova wa ru ekpataki ?
Vbene ẹmwata , na sinmwi oseghe ne ọdakha ọghe Jehova keghi wa ru ekpataki , sokpan ọ lọghọ na gha ye ẹre rre vbe ẹghẹ hia , rhumwuda ọlọghọmwa ughughan ne ima werriẹ aro daa .
Ọlọghọmwa kherhe sẹtin khian nọkhua deghẹ ọ na khian emwi ne ima ghi mu roro vbe ẹghẹ hia .
Nọnaghiyerriọ , ma ghaa rre ibavbaro , te ọ khẹke ne ima gha yerre wẹẹ , na sinmwi oseghe ne ọdakha ọghe Osanobua ẹre ọ ru ekpataki sẹ .
Ma ghaa zọghae vbe iwinna ugamwẹ ọghe Jehova , de vbene ọ ya ru iyobọ ne ima hẹ ?
Ma ghaa zọghae vbe iwinna ugamwẹ ọghe Jehova , ọ gha ru iyobọ ne ima ya gha yerre emwi nọ gele ru ekpataki .
Vbe igiemwi , ọtẹn nokhuo na tie ẹre Renee kegha khuọnmwi okpe emianmwẹ na tie ẹre strok kevbe kansa .
Uwu obalọ ẹre ọ wa gha ye . Vbe a gbaro ghee ẹre vbe owa isinmwinegbe , ọ na gha kporhu ma emwa ni vbe khuọnmwi , emwa ni rre do gha tuọ iran kevbe emwa ni winna vba .
Vbe owa isinmwinegbe ọkpa na muẹn gha rrie , uzọla eva vbe ukhiọnmwẹ nọ gbe vba ẹre ọ ya ye ughaẹdẹ 80 kporhu .
Agharhemiẹn wẹẹ Renee rẹnrẹn wẹẹ irẹn gha wu , ọ na ye rhie aro tua emwi nọ ru ekpataki sẹ ne ọre na sinmwi oseghe ne odakha ọghe Jehova .
Ọna ẹre ọ rhie ifuẹko nẹẹn ne ọ na sẹtin zinegbe .
Vbe ima miẹn ruẹ vbe emwi ẹwaẹn ọghe Jennifer ?
Ma gha vbe sẹtin ye ọdakha ọghe Jehova ike vbe ima ghaa werriẹ aro daa orikhan ọghe ẹdẹgbegbe .
Ikpẹdẹ eha ẹre ọtẹn nokhuo na tie ẹre Jennifer ya khẹ okọ ẹhoho nọ khian laọ vbe eke ne okọ ẹhoho na kun sie .
Emwi vbenia sẹ nọ ya egbe wọọ ọmwa kevbe nọ ya ọmwa gbe ọ sumẹ segbe .
Nọghayayerriọ , Jennifer keghi na erhunmwu gie Jehova nọ ru iyobọ ne irẹn ya kporhu ma emwa nikẹre ni vbe gha khẹ okọ ẹhoho .
Ọtẹn nokhuo na keghi sẹtin kporhu ma emwa nibun , ọ na vbe viọ ebe ima nibun ne iran .
Ọ na ghi kha wẹẹ : “ E Jehova wa fiangbe ẹrhiọn ni loo ro , ẹre ọ zẹe ighẹ I sẹtin rhie urhomwẹ gie eni ẹnrẹn . ”
Vbọ ye emwa ọghe Jehova lughaẹn ne emwa ugamwẹ ohoghe ?
Emwa ọghe Jehova ọkpa ẹre ọ rẹn vbene ẹmwẹ nọ rre otọ nọ dekaan ọdakha ọghe Osanobua ru ekpataki sẹ hẹ .
Ọna ẹre ọ ya iran lughaẹn ne ugamwẹ ohoghe .
Nọnaghiyerriọ , te ọ khẹke ne ima ye gha yẹrike ighẹ ọdakha ọghe Jehova .
De aro ne Jehova ya ghee emwa hia ni ye ọdakha ọghẹe ike ?
Gha mwẹ ọnrẹn vbe ilẹkẹtin wẹẹ , aro nọ ghaan ẹre Jehova ya ghee emwa hia ni ye ọdakha ọghẹe ike lekpae ne iran na gae vbuwe amuẹtinyan kevbe ne iran na zinegbe vbuwe edanmwẹ . ( Psm .
18 : 25 ) Ako iruẹmwi nọ ghi sọregbe gha rhan otọ evbọzẹe ne ọ na khẹke ne ima ya ẹkhọe hia ye ọdakha ọghe Jehova ike .
“ Nọyaẹnmwa kevbe Osanobua mwa ! Wẹ sẹe ne ọ gha miẹn uyi kevbe ọghọ , kevbe ẹtin . Rhunmwuda wẹ ọre ọ yi emwi hia .
Zẹ vbene u hoo , ọre u ya rhie arrọọ ne iran kevbe ẹfe . ” — ARHIE .
4 : 11 .
IHUAN : 112 , 133
Vbọzẹe ne Jehova na re Ọmwa nọ khẹke nọ gha kha yan agbọn vbe ẹrinmwi ?
Vbọzẹe ne odẹ ne Jehova ya khaevbisẹ na re nọ ghi maan sẹ ?
De vbene ima khian ya sẹtin sinmwi oseghe ne ọdakha ọghe Jehova vbe ẹghẹ na ?
1 , 2 .
De emwi nọ khẹke ne ima kọ ye orhiọn ?
( Ghee efoto nọ rre omuhẹn . )
VBE ako iruẹmwi nọ lae , ma ruẹ ọre vbene Esu ya ba e Jehova ifiẹzọ hẹ . Ọ wẹẹ te Osanobua loo ọdakha ọghẹe ghee ihan kevbe wẹẹ , emwa nagbọn ghaa kha yan egbe iran , ẹre agbọn khian na maan iran .
Ẹmwata gele na khin ra ?
Gia kha wẹẹ emwa nagbọn ni wẹẹ iran gha kha yan egbe iran , gele sẹtin do gha rrọọ vbe ẹtẹbitẹ .
Uwẹ yayi wẹẹ agbọn gha te maan iran ra ?
Emwi gha te gele dunna ne uwẹ ra deghẹ u i rre ototọ ọdakha ọghe Osanobua ?
Inọta ne dọmwadẹ ima gha rhie ewanniẹn yi na khin .
Te ọ khẹke ne ima muẹn roro ẹsẹsẹmwẹse nọ mieke na gele vẹẹ ne ima rẹn wẹẹ , odẹ ne Osanobua ya khaevbisẹ ẹre ọ maan sẹ , ọ vbe khẹke ne ima ya ekhọe hia yẹrike .
Gia ziro yan , emwi ne Baibol khare vbekpae ọdakha ọghe Osanobua nọ ya ima yayi wẹẹ , irẹn ẹre ọ gele khẹke nọ khaevbisẹ .
Vbọzẹe ne a na miẹn wẹẹ , e Jehova ọkpa ẹre ọ khẹke nọ khaevbisẹ ?
E Jehova ẹre ọ khẹke nọ khaevbisẹ yan agbọn vbe ẹrinmwi rhunmwuda irẹn ọre Osa ne udazi kevbe Ayi .
( 1 Krọ . 29 : 11 ; Iwinna 4 : 24 ) Vbe Arhie Maan 4 : 11 , e Jọn keghi miẹn umian ọghe orhunmwu 144,000 ni khian gu e Jesu kha vbe ẹrinmwi .
Iran keghi kha wẹẹ : “ Nọyaẹnmwa kevbe Osanobua mwa , uwẹ sẹe ne ọ gha miẹn uyi kevbe ọghọ , kevbe ẹtin .
Rhunmwuda uwẹ ọre ọ yi emwi hia .
Zẹ vbene u hoo , ọre u ya rhie arrọọ ne iran kevbe ẹfe . ”
Ne Jehova na re ayi ọghe emwi hia , irẹn ẹre ọ mwẹ asẹ na ya kha yan emwa nagbọn kevbe emwa orhiọn .
Vbọzẹe na gha na kha wẹẹ , te ọmwa nọ sọtẹ daa e Jehova loo asẹ na ya zẹ ne egbe ọmwa ghee ihan ?
E Setan ma yi emwi rhọkpa , nọnaghiyerriọ , ẹi mwẹ asẹ ne a ya kha yan agbọn vbe ẹrinmwi .
Esu kevbe evbibiẹ ima nokaro keghi mema sọtẹ daa ọdakha ọghe Jehova .
( Jer .
10 : 23 ) Iran kegha re evbayi ni mwẹ asẹ ne a ya zẹ ne egbe iran , sokpan iran gele gha mwẹ asẹ na ya hẹe ẹmwẹ ye Osanobua obọ ra ?
Emwa nagbọn keghi loo asẹ na ya zẹ ne egbe ọmwa ẹdẹgbegbe vbe odẹ ughughan sokpan iran i mwẹ asẹ na ya sọtẹ daa Osanobua nọ re Ayi kevbe Ẹzi Arrọọ .
Vbene ẹmwata , te ọmwa nọ sọtẹ daa e Jehova loo asẹ ne a ya zẹ ne egbe ọmwa ghee ihan .
Zẹvbe emwa nagbọn , ma keghi gualọ adia kevbe ọdakha ọghe Jehova .
Vbọzẹe ne ima na mwẹ ilẹkẹtin wẹẹ Osanobua buohiẹn ata ?
Emwi ọvbehe nọ zẹe ne Jehova na re Ọmwa nọ khẹke nọ Khaevbisẹ ọre nọ na loo asẹ ọghẹe ya buohiẹn ata .
E Jehova keghi kha wẹẹ : “ Rhunmwuda ahoẹmwọmwa mwẹ i beghe , emwi nọ gbae kevbe nọ hẹnhẹn ọre I ru . ”
( Jer . 9 : 24 ) Ẹi re uhi ne emwa ni ma gba yi ẹre Osanobua ya rẹn emwi nọ khẹke ne irẹn ru .
E Jehova mwẹ ekhọe nọ gbae ne a ya buohiẹn ata , nọnaghiyerriọ , irẹn ẹre ọ yi uhi ne emwa nagbọn gha lele .
E Baibol keghi kha vbekpae Jehova wẹẹ , “ Ẹmwata kevbe uhunmwu ẹmwẹ , ọre a gbe ẹyotọ arriọba ruẹ yan , ” ọni ẹre ọ si ẹre ne ima gha na sẹtin hẹnhẹn egbe yan avbe uhi , ilele kevbe atamuolọyan ọghẹe . ( Psm .
89 : 14 ; 119 : 128 ) Nọ ya lughaẹn ọre wẹẹ , e Setan nọ baa e Jehova ifiẹzo wẹẹ , ẹi khaevbisẹ vbe odẹ nọ khẹke ma he sẹtin ze emwi ru , ne ibuohiẹn ata gha rre ehe hia vbe uhunmwu otagbọn .
Vbọzẹe ne Jehova na re ọmwa nọ mwẹ asẹ na ya khaevbisẹ yan agbọn na ?
Emwi ọvbehe ye rrọọ nọ zẹe ne Jehova na re ọmwa nọ khẹke nọ Khaevbisẹ , ọni ọre ne irẹn na mwẹ irẹnmwi kevbe ẹwaẹn nọ gbae na ya gbaroghẹ agbọn vbe ẹrinmwi .
Vbe igiemwi , Osanobua keghi rhie ẹtin ne Ovbi ẹre nọ ya mu emwa ni khuọnmwi okpe emianmwẹ egbe rran .
Ena keghi re emianmwẹ ne avbe ọbo ebo ma sẹtin gbe .
( Mat . 4 : 23 , 24 ; Mak 5 : 25 - 29 ) Ọna ma gha re emwi ọyunnuan vbe odaro e Jehova , rhunmwuda ọ mwẹ irẹnmwi nọ dinmwi nọ dekaan vbene egbe ima ya winna hẹ kevbe wẹẹ , ọ mwẹ ẹtin na ya mu ọmwa egbe rran .
Ọ vbe mwẹ ẹtin na ya huọn emwa ni wulo kpaegbe kevbe na ya gbe ukhu ẹre rua ighẹ odekun ẹrhia .
De alughaẹn ne egbe nọ rrọọ ne ẹwaẹn ọghe Jehova kevbe ọghe emwa ne Esu kha yan ?
Agbọn ne Setan kha yan ye gualọ obẹlẹ ne iran gha la ya bu ẹzọ nọ rre uwẹ ẹkpo ẹvbo kevbe agbẹnvbo ughughan , sokpan e Jehova nọ mwẹ ẹwaẹn hia , ẹre ọ khian sẹtin ru ẹre ne ọfunmwegbe gha rre ehe hia vbe otagbọn na . ( Aiz .
2 : 3 , 4 ; 54 : 13 ) Zẹ vbene ima ya rẹn e Jehova sayọ , ima ghi do gha mwẹ egbe iziro ọghe Pọl vbe ọ khare wẹẹ : “ U miẹn vbe ẹfe Osanobua bun hẹ !
U miẹn vbene ẹwaẹn kevbe irẹnmwi ọnrẹn dinmwi hẹ !
De ọmwa nọ gha sẹtin rhan otọ vbene ọ ta ẹmwẹ yi hẹ ?
Gha rẹn vbene ọ ru emwi hẹ ? ” — Rom .
11 : 33 .
Vbọzẹe ne odẹ ne Jehova ya kha na yẹẹ ruẹ ?
E Baibol gima rẹn wẹẹ e Jehova ẹre ọ mwẹ asẹ na ya khaevbisẹ .
Ọ vbe gima rẹn wẹẹ , odẹ ọghe ahoẹmwọmwa ẹre Jehova ya khaevbisẹ .
Ọna ẹre ọ si ẹre ne Arriọba ọghẹe na maan sẹ ọghe emwa ọvbehe , ere ọ vbe si ẹre ne emwa ne irẹn kha yan na mwẹ agbẹkunsotọ .
Irẹn keghi re “ Osanobua ne ọ vuọn ne agiẹngiẹn , ne ai sẹtin rherhe ya ohu mu , ne ọ mwẹ ahoẹmwẹ nẹi beghe kevbe amuẹntinyan . ” ( Ẹks .
34 : 6 ) E Jehova keghi ya obọ esi mu eguọmwadia ọghẹe .

Ma i sẹtin gbaroghe egbe ima vbene Jehova ya gbaroghe ima .
Ne Esu na wẹẹ Jehova i gualọ umamwẹ ọghe eguọmwadia ọghẹe , ohoghẹ ẹre ọ tae , rhunmwuda e Jehova ẹre ọ gie Ukpọmọkpa nọ mwẹ gha die agbọn na , ne ima mieke na gha mwẹ arrọọ ọghe etẹbitẹ ! — Tie Psalm 84 : 11 ; Rom 8 : 32 .
Vbe ima ya rẹn wẹẹ e Jehova i rhie aro gberra dọmwadẹ ima ?
E Jehova hoẹmwẹ emwa rẹn hia , ẹi vbe rhie aro gberra dọmwadẹ ima .

Vbe igiemwi , ukpo iyisẹn eha ẹre Jehova ya loo avbe ọbuohiẹn ya miẹn Ivbi Izrẹl fan hin obọ eghian iran rre .
Vbuwe ẹghẹ nọ wegbe na , e Jehova ma rhie aro gberra e Rut nẹi re ovbi Izrẹl , nọ sẹ emwi hia rae do deba ugamwẹ ẹmwata .
E Jehova keghi fiangbẹe , ọ na do gha mwẹ ọdọ esi kevbe ọmọ okpia .
Ọ ma fo ye evba , ọ gha ghi rriọkpaegbe , ọ ghi do rẹn wẹẹ , uniẹn ọghe ovbiẹre ẹre Mezaia ghi la ladian .
U miẹn vbene ọ gha vbe gbe ọre otiti hẹ vbe ọ gha rẹn wẹẹ , ọkpa vbe usun ebe ni rre Baibol , na vbe tie ẹre Rut ẹre a gbẹn okha ọghẹe yi ! — Rut 4 : 13 ; Mat .
1 : 5 , 16 .
Vbọzẹe ne ima gha na kha wẹẹ , e Jehova i ya obọ nọ tọn mu emwa nọ kha yan ?
E Jehova i ye obọ nọ tọn mu emwa nọ kha yan .
Emwa ne irẹn kha yan keghi sọyẹnmwẹ rhunmwuda iran mwẹ afanvbimu .
( 2 Kọr . 3 : 17 ) E Devid keghi kha vbekpae Jehova wẹẹ : “ Uyi kẹvbẹ ẹtin lẹga ẹrẹ , ẹtin kevbe oghọghọ vuọn Ọgua Osa ẹre . ”
( 1 Krọ . 16 : 7 , 27 ) Etan ne ọsihuan na vbe kha wẹẹ : “ Ọ ma kin iran ni so ihuan ya rho ruẹ , iran ni rrọọ vbe uwu uwanmwẹ itohan ruẹn .
Rhunmwuda uwẹ , ọre ọyẹnmwẹ na sẹ iran ne ebi ro , iran ghi vbe gha rho ruẹ ba ẹmwẹ umamwẹ ruẹn . ” — Psm .
89 : 15 , 16 .
De vbene ima khian ya gha mwẹ ilẹkẹtin nẹi beghe wẹẹ odẹ ne Jehova ya khaevbisẹ ẹre ọ gele maan sẹ ?
Ma ghaa ru erria yan umamwẹ ọghe Jehova , ọ gha ya ima gha mwẹ ilẹkẹtin nẹi beghe wẹẹ , odẹ nọ ya khaevbisẹ ẹre ọ gele maan sẹ .
Ma ghi do gha mwẹ egbe iziro ọghe ọsihuan nọ khare wẹẹ : “ Ẹdẹ ọkpa na yae vbe Ọgua Osa ruẹ maan sẹẹ arriaisẹn na yae vbe ehe ọvbehe ! ”
( Psm .
84 : 10 ) E Jehova ẹre ọ yi ima , nọnaghiyerriọ , irẹn ẹre ọ rẹn emwi ne ima gualọ , nọ gha ya ima gele gha sọyẹnmwẹ .
Irẹn gele wa kpemehe emwi hia ne ima gualọ .
Emwi nọ maan ẹre a lae miẹn ighẹ emwikemwi ne irẹn wẹẹ ne ima ru , erriọ vbe ya ima sọyẹnmwẹ . — Tie Aizaia 48 : 17 .
Vbọ mobọ zẹ ne ima na ye ọdakha ọghe Jehova ike ?
E Baibol gima rẹn wẹẹ , vbe iyeke Ukpo Arriaisẹn Ọkpa Ne Jesu Khian Ya Kha , emwa eso gha ye sọtẹ daa ọdakha ọghe Jehova . ( Arhie .
20 : 7 , 8 ) De emwi nọ khian ya iran sọtẹ ?
Esu nọ . A gha ghi fan rẹn nẹ , ọ ghi werriegbe hia nọ koẹ ye ekhọe emwa nagbọn wẹẹ , iran gha sẹtin gha mwẹ arrọọ ọghe etẹbitẹ vbene iran i na rre ototọ ọdakha ọghe Jehova .
Erriọ ẹre ọ ka ruẹ dee yi .

Sokpan ọna i re ẹmwata hiehie .
Inọta nọ ghi khẹke ne ima nọ egbe ima re ọre wẹẹ : Ma gha ya ohoghe vberriọ yi ra ?
Deghẹ ima gele hoẹmwẹ e Jehova , ima na gha gae rhunmwuda emwi nọ maan nọ he ru ne ima , ima na vbe gele yayi wẹẹ , irẹn ẹre ọ mwẹ asẹ Na Ya Kha yan agbọn vbe ẹrinmwi , te ohoghe vberriọ khian gha sọnnọ ima .
Sokpan e Jehova nọ khaevbisẹ vbe odẹ ọghe ahoẹmwọmwa , ẹre ima khian gha yẹrike .
De odẹ eso ne ima ya sinmwi oseghe ne ọdakha ọghe Osanobua ?
Vbene ẹmwata , ọdakha ọghe Jehova sẹ ne ima gha ya ekhọe hia yẹrike .
E Jehova ẹre ọ gele mwẹ asẹ na ya khaevbisẹ kevbe wẹẹ , odẹ nọ ya khaevbisẹ ẹre ọ vbe maan sẹ .
Ma gha sẹtin sinmwi oseghe ne ọdakha ọghe Jehova deghẹ ima mudiaẹse , deghẹ ima gae vbuwe amuẹtinyan kevbe deghẹ ima ru emwi vbe odẹ ne irẹn kue yi .
Ma ghaa ya egbe tae Jehova , te ima rhiẹre ma wẹẹ , ma hoẹmwe ọnrẹn kevbe wẹẹ ima ye ọdakha ọghẹe ike . — Tie Ẹfisọs 5 : 1 , 2 .
De odẹ nọ khẹke ne ediọn kevbe uhunmwuta ẹgbẹe ya gha ya egbe tae Jehova ?
Ma ruẹ ọre vbe Baibol wẹẹ odẹ ọghe ahoẹmwọmwa ẹre Jehova ya khaevbisẹ .
Avbe uhunmwuta ẹgbẹe kevbe ediọn ni ya egbe tae Jehova , keghi loo asẹ ne iran mwẹ vbe odẹ ọghe ahoẹmwọmwa .
Iran i vbe ya obọ nọ tọn mu emwa ne iran mwẹ asẹ yan .
Odẹ vbenia ẹre Pọl ya ye egbe tae Osanobua kevbe Ovbiẹre .
( 1 Kọr . 11 : 1 ) E Pọl ma kpikpi emwa ra nọ gha gbagbae ye iran egbe ne iran ru emwi nọ khẹke .
Nọghayayerriọ , te ọ ghaa rinmwian iran .
( Rom . 12 : 1 ; Ẹfis . 4 : 1 ; Fil .
8 - 10 ) Erriọ e Jehova ya ru emwi zẹẹ , erriọ vbe khẹke ne ima hia ya gha ru emwi .
De vbene ọghọ ne ima rhie ne emwa ne Jehova loo ya su ima ya rhiẹre ma wẹẹ ima ye ọdakha ọghẹe ike ?
Ma rhie ọghọ ne emwa ne Jehova loo ya su ima ra ?
Ma ghaa lele adia ne iran rhie ne ima , te ima rhiẹre ma wẹẹ , ima yẹ ọdakha ọghe Jehova ike .
Deghẹ ima ma rẹn otọ afiwerriẹ ra emwamwa eso ne iran ru , ọ ma khẹke ne ima gha gbe olighi .
Olighi ẹre emwa ni rre uwu agbọn gbe , sokpan emwa ni rre ototọ ọdakha ọghe Jehova i ru vberriọ . ( Ẹfis . 5 : 22 , 23 ; 6 : 1 - 3 ; Hib .
13 : 17 ) E Jehova gha fiangbe ima deghẹ ima ku obọ gbe ba emwamwa ọghẹe .
De vbene ọ khẹke ne ima ni ye ọdakha ọghe Osanobua ike ya gha ru azẹ ?
Ma gha vbe sẹtin rhiẹre ma wẹẹ ima ye ọdakha ọghe Jehova ike lekpae azẹ ne ima ru .
E Jehova ma wa ye uhi ye emwi hia nọ dekaan arrọọ .
Sokpan adia ne irẹn rhie ne ima , ẹre ọ ya ima rẹn aro ne irẹn ya ghee emwi .
Vbe igiemwi , e Jehova ma wa hae ye ugan aro ukpọn ne ima khian gha yọ .
Sokpan irẹn gima rẹn wẹẹ ukpọn nọ rre oreghe ẹre khẹke Ivbiọtu e Kristi ọghe ata . ( 1 Tim .
2 : 9 , 10 ) Irẹn vbe hoo ne ima gha muẹn roro nẹ , ma ke ru azẹ rhọkpa , nẹ ghẹ mieke na rhua emwa ọvbehe owẹ .
( 1 Kọr . 10 : 31 - 33 ) Azẹ ne ima ru ghaa re nọ ya ẹko rhiẹrhiẹn e Jehova , te ima rhiẹre ma wẹẹ ma ye ọdakha ọghẹe ike .
Gha sinmwi oseghe ne ọdakha ọghe Osanobua vbe atamuolọyan ne uwa ru zẹvbe ẹgbẹe ( Ghee okhuẹn 16 - 18 )
17 , 18 .
De odẹ eso ne emwa ni ru orọnmwẹ nẹ ya rhiẹre ma wẹẹ iran ye ọdakha ọghe Jehova ike ?
Gia ziro yan odẹ ọkpa ne emwa ni ru orọnmwẹ nẹ gha ya sẹtin sinmwi oseghe ne ọdakha ọghe Jehova .
Deghẹ ọlọghọmwa na ma te yaro yi na ghi rhiegbe ma vbe orọnmwẹ vbo ?
Ọlọghọmwa vberriọ sẹtin ya egbe orọnmwẹ wọọ ima .
Emwi vbenia gha sunu , ọ khẹke ne ima yerre obọ ne Jehova ya mu Ivbi Izrẹl .
E Jehova keghi kha wẹẹ , te irẹn yevbe na ghee ọdafẹn Ivbi Izrẹl .
( Aiz . 54 : 5 ; 62 : 4 ) Sokpan te iran ghaa yin vbene a ghee okhuo nọ ye agbọn lọghọ ọdafẹn ọnrẹn !
Ọrheyerriọ , egbe iran ma wọọ e Jehova .
Ẹghẹ hia ẹre ọ ya gha yabọ iran , ọ ma vbe mianmian ile nọ gu iran ta .
( Tie Psalm 106 : 43 - 45 . )
Te ọ khẹke ne Ivbiotu e Kristi ni ru orọnmwẹ nẹ gha ya egbe tae Jehova .
Ọlọghọmwa gha rhiegbe ma vbe orọnmwẹ , iran i rhie owẹ gberra ilele ọghe Baibol ya sọfurre yọ .
Iran rẹn wẹẹ , e Jehova ya iran khian ọkpa nẹ , rhunmwuda ọni , ọ khẹke ne iran sikan mu egbe .
Zẹ vbene Baibol khare , ọkpa vbuwe iran na fi owẹ ye oha , ẹre iran khian na sẹtin sọ ebe orọnmwẹ , vbe iyeke ọni , ọdọ ra amwẹ sẹtin werriegbe ru orọnmwẹ . ( Mat .
19 : 5 , 6 , 9 ) Iran na gha hia , ne ọrọnmwẹ ọghe iran gha mwẹ adogbannọ , te iran ye ọdakha ọghe Jehova ike .
De emwi nọ khẹke ne ima ru vbe ima gha ru abakuru ?
Rhunmwuda ima ma gba , ẹi mwẹ ima ma ru emwi nọ sọnnọ e Jehova ugbẹnso .
Irẹn wa rẹn ọna , ẹre ọ si ẹre nọ na ye arrọọ ọghe Kristi dẹ ima werriegbe .
Nọnaghiyerriọ , ma gha ru abakuru , ọ khẹke ne ima rinmwian e Jehova nọ yabọ ima .
( 1 Jọn 2 : 1 , 2 ) Ne ima gha te ya gha gbe ọsumẹ segbe vbe na miẹn wẹẹ ọghe ima fo nẹ , te ọ khẹke ne ima ye abakuru ọghe ima waan ne egbe .
Ma gha rhikhan mu e Jehova , ọ gha yabọ ima , ọ vbe ya egbe rran ima vbe odẹ ọghe orhiọn , ne ima mieke na sẹtin ye gha gae . — Psm .
103 : 3 .
Vbọzẹe ne ọ na khẹke ne ima ye ọdakha ọghe Jehova ike vbe ẹghẹ na ?
Vbe agbọn ọgbọn , te emwa hia khian gha rre ototọ ọdakha ọghe Jehova , ọ vbe gha maa iran emwi . ( Aiz .
11 : 9 ) E Jehova wa ma ima emwi nibun vbe ẹghẹ na nia .
Ọ gha rherhe zuze ye ẹmwẹ nọ rre otọ nọ dekaan ọdakha ọghẹe .
Nọnaghiyerriọ , ẹghẹ na ẹre ọ khẹke ne ima ya sinmwi oseghe ne ọdakha ọghẹe lekpae ne ima gha họn ẹmwẹ nẹ , ne ima gha gae vbuwe amuẹtinyan kevbe na gha hia na gha ya egbe taa re vbe emwi hia ne ima ru .
EBE Matiu keghi kha wẹẹ : “ Jesu keghi la uwu Ọgua Osa , ọ keghi khulo iran ni khiẹn kevbe ni dẹ ladian vbe Ọgua Osa . Ọ keghi ya etebul iran ni rrọ igho uhunmwu rhu kevbe ukhuerhe iran ni khiẹn elikhukhu .
Ọ tama iran wẹẹ , ‘ A gbẹn ọnrẹn ye uwu ebe wẹẹ , “ Owa erhunmwu ọre a gha tie owa mwẹ , ” sokpan wa yae khian ẹgun oyi ! ’ ” — Mat .
21 : 12 , 13 .
Ebe okha ọghe Ivbie Ju khare wẹẹ , te emwa ni ghaa duẹki vbe Ọgua Osa ghaa mu emwa ru lekpae ne iran na gha fian ive aghanghan ye emwi ne iran ghaa khiẹnnẹ .
Vbe igiemwi , ne ebe Mishnah ( Keritot 1 : 7 ) khare wẹẹ , asẹ ọkpa vbe orre nokaro , igho ọrhẹnrhẹn ẹre avbe ọdoẹki nii ya gha khiẹnnẹ elikhukhu na ya zọese .
Vbene ọmwa nọ gbe ezọbu te khuan igho vberriọ , ikpẹdẹ 25 ẹre ọ khian ya winna .
Idu ra elikhukhu ẹre emwa ne obọ ma sọ re ya zọese , sokpan iran ma ghi sẹtin gha dọe rhunmwuda ive aghanghan ne iran fian yọ .
( Lev . 1 : 14 ; 5 : 7 ; 12 : 6 - 8 ) Ẹki omuru na keghi ya ohu mu Ọmamwaemwi Simeon ben Gamaliel sẹrriọ wẹẹ , ọ na fian inu izọese ne Ivbie Ju ghaa ru kanmwa . Ọwarọkpa nii ẹre igho na ya dẹ elikhukhu na wa rhiotọ .
Te ọ yevbe na miẹn wẹẹ , emwi na ka khiẹn vbe naira 1000 na do khian naira 100 .
Zẹ vbene a rhan otọ re na , ẹmwata e Jesu tae vbe ọ tie avbe ọduẹki nii “ oyi ” rhunmwuda arovbẹmwẹ ọghe iran kevbe ẹki omuru ne iran ghaa do .
U he tie ebe Owa Ọkhẹ ni da ladian ra ?
Hia ne u rhie ewanniẹn ye avbe inọta na :
Adia gha ke obọ ẹbu ni su rre , de emwi nọ khẹke ne avbe ọgbaroghe ọghe otako kevbe ediọn vbe iko ru ?
Te ọ khẹke ne iran wa lele adia vberriọ .
Inọta ne iran gha nọ egbe iran ọre wẹẹ : ‘ Igiemwi ọghe imẹ ye asikẹgbe ne emwa ọvbehe gu e Jehova mwẹ wegbe sayọ ra ?
I ya ekhọe hia miẹn ọnrẹn yi ighẹ adia nọ rhirhi gha rre ra ? ’ — w16.11 , p .
11 .
De ẹghẹ ne Ivbiotu e Kristi ya do gha rre imu ọghe Babilọn ?
Ọ kegha re vbe avbe ukọ wulo fọ nẹ .
Ẹghẹ nii ẹre iyayi okeke na rhiegbe ma .
E Sọs kevbe Arriọba keghi ye iyayi ọghe Ivbiotu e Kristi okeke vẹwae vbene iran na de yan Ivbiotu e Kristi ọghe ata .
Sokpan , ọ ghi bu ukpo 1914 , etẹn na hannọ zẹ na suẹn gha fannọ egbe iran hin ugamwẹ ohoghe rre . — w16.11 , pp .
23 - 25 .
Vbọzẹe ne Baibol ne Lefèvre d’Étaples zedu ẹre na ru ekpataki ?
Vbe ukpo 1520 ya sẹ 1529 , Lefèvre keghi ya urhuẹvbo French zedu e Baibol ne ọ mieke na sẹ emwa hia obọ .
Odẹ nọ ya rhan otọ e Baibol ẹre ọ ye Martin Luther , William Tyndale kevbe John Calvin rhiegbe ye iwinna izedu ọghe Baibol kevbe na maan emwa re . — wp16.6 , pp .
10 - 12 .
De alughaẹn ne egbe nọ rrọọ vbe “ egbe ghaa tama ọmwa emwi nọ gha ru ” kevbe “ orhiọn ghaa gie odẹ emwi na gha ru ma ọmwa ” ?
( Rom 8 : 6 )
Ọmwa ne egbẹ ẹre tama rẹn emwi nọ gha ru keghi rhie aro tua emwi ikpakpa , ọ gha rhiegbe ma vbe emwi nọ taa kevbe emwi nọ ru .
Uwu ẹre ọ kẹrikian . Sokpan ọmwa ne orhiọn gie odẹ ma keghi rhie aro tua emwi ọghe orhiọn .
Iziro ekhọe ọghẹe keghi re nọ maan rhunmwuda ọ kue ne orhiọn nọhuanrẹn ọghe Osanobua gha loo ẹre .
Emwi nọ kẹrikian ọre arrọọ kevbe ọfunmwegbe . — w16.12 , pp .
15 - 17 .
De emwi eso ne ima gha ru ne ima ghẹ gha si osi gbe ?
Hae ye ugan ighẹ emwi ne u hoo ne u ru , ghẹ gha re ọmwa arovbẹmwẹ , zẹ ẹghẹ kọ ne u ya gha tie Baibol ẹdẹgbegbe , gha gbọyẹmwẹ ye evbayi , gha re ọmwa nọ gbe ọdẹn , gha ku iku isasegbe vbe ẹghẹ hia , u vbe gha vbiẹ ẹse . — w16.12 , pp .
22 - 23 .
“ Ne Inọk gha te ya wu , a keghi tọn rẹn mu bu Osanobua gha khian . ”
( Hib .
11 : 5 ) Vbọ ya sunu hẹ ?
Ọ yevbe na miẹn wẹẹ , te Osanobua ruẹ re vbe odẹ ọghe ọyunnuan , ne Inọk la ovbe la ovbe vbene ọ ma na rẹn . — wp17.1 , pp .
12 - 13 .
Vbọzẹe ne ọ na ye ru ekpataki na gha ru emwi ye oreghe ?
Ọmwa nọ ru emwi ye oreghe i fian yan egbe , ọ vbe rẹn ako ne irẹn na vburriẹ .
Ọ keghi gbaro kotọ ne uyinmwẹ ọnrẹn ghẹ rrua emwa ọvbehe owẹ .
Ẹi vbe mu ohu nai mu yotọ . — w17.01 , p .
18 .
De osẹ nọ rhiẹre ma wẹẹ Osanobua ẹre ọ ghaa dia ẹbu ni su vbe orre nokaro zẹ vbene ọ vbe dia iran vbe ẹdẹnẹrẹ ?
Orhiọn nọhuanrẹn ẹre ọ ru iyobọ ne iran ya rẹn ẹmwata nọ rre Evbagbẹn Nọhuanrẹn .
Avbe odibosa keghi ru iyobọ ne iran ya siẹnro iwinna ikporhu iyẹn nọ maan .
Ẹmwẹ Ọghe Osanobua ẹre iran ghaa loo ya rhie adia ne etẹn .
Erriọ ẹre ọ wa vbe ye vbe ẹdẹnẹrẹ . — w17.02 , pp .
26 - 28 .
Vbọzẹe ne ima na ye aro nọ ghaan ghee adẹwerriegbe ?
Ọ keghi re rhunmwuda emwi enẹ : Ọmwa nọ kpemehe ẹre , evbọzẹe ne ọ na kpemehe ẹre , vbene izọese adẹwerriegbe hiunsi sẹ hẹ kevbe emwi nọ fiangbua .
Te ọ khẹke ne ima gha ru erria yan ena hia . — wp17.2 , pp .
4 - 6 .
Ovbiotu e Kristi gha ta mu olọ yan emwi nẹ , ọ khẹke nọ ye fi ekhọe werriẹ ra ?
Agharhemiẹn wẹẹ te ọ khẹke ne ima gha mu ẹmwẹ ima sẹ , ọ mwẹ ẹghẹ eso nọ ya khẹke ne ima fi ekhọe werriẹ .
Vbe igiemwi , Ivbi e Ninivẹ ghi fi uyinmwẹ iran werriẹ , Osanobua na vbe fi ekhọe re werriẹ .
Ọ ma ghi guọghọ iran .
Ugbẹnso , afiwerriẹ ra ayahọmwaehọ eso sẹtin ya ima fi ekhọe ima werriẹ . — w17.03 , pp .
16 - 17 .
Vbọzẹe nẹi na maan na gha taa ọmwa ọta iyeke ?
Ọ keghi si ọlọghọmwa nọ lọghọ na sọfurre yi .
Deghẹ ima ẹre ọ rriabe ra ma ẹre ọ rriase , ọ khẹke ne ima rẹn wẹẹ , ọtakhọ i mwẹ iyobọ nọ ye hiehie . — w17.04 , p .
21 .
E DON nọ re Osẹe Jehova vbe Canada ke wa gha hia nọ gha kporhu ma emwa nẹi mwẹ owa , ni vbiẹ orere .
E Don keghi kha wẹẹ : “ Ọkpa vbe usun emwa nẹi mwẹ owa na keghi re Peter .
I ma he miẹn ọmwa nọ he gbe iruẹn sẹrriọ ẹdẹ .
Te ọ ye sẹlẹkẹ .
Ẹi vbe kue ne ọmwa rhọkpa sikẹ ọre .
Emwa gha vbe ru ẹse nẹẹn , ẹi miẹn ọnrẹn yi . ”
E Don keghi mwẹ izinegbe . Ọwara ukpo 14 ẹre ọ ya gha ya obọ esi mu okpia na nẹi mwẹ owa mwẹ odẹ .
Ọ ghi sẹ ẹdẹ ọkpa , e Peter keghi nọ e Don wẹẹ : “ Vbua mobọ miẹn vbe egbe mwẹ ?
Wẹ ma miẹn ighẹ emwa rhọkpa i ghi zẹ yọ mwẹ re .
Vbua gualọ ? ”
E Don keghi ya ifuẹro loo ako eha vbe Baibol ya sẹ okpia na ekhọe .
Ọ na ka nọ e Peter deghẹ ọ rẹn eni Osanobua , ẹre ọ na tama rẹn nọ tiẹre ladian vbe ebe Psalm 83 : 18 .
E Don keghi gi e Peter rẹn evbọzẹe ne irẹn na mwẹ ẹnina daa re .
Ọ na vbe tama e Peter nọ tie Rom 10 : 13 , 14 nọ khare wẹẹ : “ Ọmwa ke ọmwa nọ datie eni Noyaẹnmwa gha miẹnfan . ”
Vbe okiekie , e Don keghi tobọre tie Matiu 9 : 36 , ọ na vbe wẹẹ ne Peter tiẹre ne egbe ẹre .
Ako nii khare wẹẹ : “ Ugbẹn vbe ọ ghi miẹn avbe emwa ni gbe ẹbu , ekhọe ẹre keghi vuọn ne agiẹngiẹn , rhunmwuda ehia wa khọn yo khọn rre zẹvbe ohuan nẹi mwẹ nọ suẹe . ”
Awarọkpa nii , ameve na rhọ kua vbe aro e Peter , ọ keghi nọ wẹẹ : “ Ọkpa vbe usun avbe ohuan na mẹ khin ra ? ”
E Peter na do fiwerriẹ .
Ọ na ghi suẹn gha khuẹ , ọ na zẹ ẹtu , ọ na vbe yọ ukpọn nọ maan ne Don ya nẹẹn .
Ọ na ghi khian ọmwa nẹi ghi gbe iruẹn .
E Peter keghi mwẹ ebe nọ gbẹnnẹ emwi nọ sunu ẹdẹgbegbe yi .
Emwi nọ gbẹnnẹ ye abọ nokaro rhiema wẹẹ ọmwa nọ rre uwu orriara ẹre nọ sokpan ke nọ ghi ya rẹn Don , te emwi nọ ghi gbẹnnẹ yọ ghi lughaẹn .
Vbe ipapa ọkpa vbọ , ọ keghi kha wẹẹ : “ Ẹrẹna ẹre I rẹn eni Osanobua .
Ọ wa sẹ mwẹ ọyẹnmwẹ .
Nia , te I ghi na erhunmwu gie Jehova .
E Don vbe tama mwẹ wẹẹ , I gha sẹtin gha re Ọse ọre rhunmwuda ọmwa nọ họn erhunmwu vbe ẹghẹ hia ẹre nọ . ”
Ẹmwẹ okiekie ne Peter gbẹn keghi re nọ gbẹn gie etiọn rẹn .
Ọ keghi kha wẹẹ :
“ Egbe ma sasa mwẹ ẹse vbe ẹrẹna .
Egbe khian ọmaẹn nẹ .
Sokpan deghẹ I ma ghi gberra ẹrẹna , I rẹnrẹn wẹẹ I gha miẹn ọse mwẹ ighẹ Don vbe Paradais .
Ii khian ghi gha rrọọ , vbe ẹghẹ ne uwa khian ya gha tie ebe na .
Sokpan wa gha miẹn okpia ọkpa vbe irorinmwi mwẹ nẹi re ọtẹn ima , wa mu ọghọ yọ re egbe . Wa hia ne uwa tie ebe ne kuẹi na [ ebe na ya gu ọmwa ruẹ e Baibol na tiẹre “ The Truth That Leads to Eternal Life ” ẹre ọ ghaa guan kaan ] .
* Ọ khare wẹẹ I gha dọlegbe miẹn ọse mwẹ vbe Paradais .
Te I wa ya ọna yi .
Ọtẹn uwa nọ ghaan , Peter . ”
Iran ghi ree Peter nẹ , ọtien ọnrẹn nokhuo na tiẹre Ummi keghi kha wẹẹ : “ Odẹ ukpo eva nọ gberra , e Peter keghi nọ ẹmwẹ mwẹ .
Vbe ima ghi guan , ọ na yevbe ne Peter ghọghọ , ọ kue gha muẹmuẹ ogiẹ , emwi nọ ma he sunu vbe ukpo nibun . ”
Ọ keghi tama e Don wẹẹ : “ I gha tie ebe na rhunmwuda emwi nọ ghi sẹtin sẹ ọtẹn mwẹ ekhọe , emwi ne kpataki nọ . ”
Ummi na vbe kue yọ ne Avbe Osẹe Jehova do gha gu irẹn ruẹ ne ebe What Does the Bible Really Teach ?
Vbene ẹmwata , ọ ma khẹke ne ima gha ya aro tila ọmwa rhọkpa rua , sokpan gima gha ya ekhọe hia hoẹmwẹ emwa ọvbehe , ma vbe gha mwẹ izinegbe vbe egbe iran . ( 1 Tim .
2 : 3 , 4 ) Ma ghaa ru ọna , ma sẹtin ru iyobọ ne emwa vbe na ghee Peter ni mwẹ ekhọe nọ maan sokpan emwa ya aro tila iran rua .
Ma mwẹ ọnrẹn vbe ilẹkẹtin wẹẹ , Osanobua nọ “ ghee ekhọe ” gha ru iyobọ ne emwa ni mwẹ ekhọe ata ne ẹmwata mieke na gbọzinia vbe ẹkokoudu ọghe iran . — 1 Sam .
16 : 7 ; Jọn 6 : 44 .
Avbe Osẹe Jehova ẹre ọ gbẹn ebe na sokpan ai ghi print ẹre .
3 Iran Keghi Ya Ekhọe Hia Rhiegbe Ladian — Vbe Turkey
7 Gha Khu Ẹfe Ne Ẹfe Khian
Ako iruẹmwi na rhan otọ re , odẹ ne ima gha ya sẹtin ye emwi ewe ọghe ima “ zẹ ọse ” vbe ẹrinmwi .
( Luk 16 : 9 ) Ọ vbe guan kaẹn odẹ ne ima gha ya si obọ zẹ vbe ẹmwẹ igho ne emwa nagbọn khu khian kevbe odẹ ne ima gha ya sẹtin ya ekhọe hia gha ga e Jehova .
12 “ Gu Enọ Viẹ Gha Viẹ ”
De vbene Ivbiotu e Kristi gha ya sẹtin zinegbe vbe ọmwa ne iran hoẹmwẹ ọnrẹn gha wu ?
E Jehova keghi loo e Jesu Kristi , Ebe Nọhuanrẹn kevbe iko ọghe Ivbiotu E Kristi ya rhie ifuẹko ne ima .
Ako iruẹmwi na gha ya ima rẹn odẹ ne ima gha ya sẹtin miẹn ifuẹko kevbe odẹ ne ima gha ya rhie ifuẹko ne emwa ni khiẹ .
17 Vbọzẹe Ne Ima Gha Na “ Rho E Nọyaẹnmwa ? ”
Psalm 147 rhie igiọdu ne emwa ọghe Osanobua ne iran gha rho ẹre vbe ẹghẹ hia .
Vbọ mobọ ya ọsian nọ gbẹn Psalm 147 gha rhie igiọdu ne emwa ọvbehe ne iran gha rhie urhomwẹ ne Jehova ?
Ako iruẹmwi na gha rhie ẹwanniẹn ye inọta na .
Ọ gha vbe rhiẹre ma evbọzẹe ne ọ na khẹke ne ima ya egbe taa ọsian na .
22 “ Ọ Gha . . .
Gie Emwamwa Ruẹn Hia Dinnodẹ ”
Igbama nibun wa rhiegbe ye iwinna ugamwẹ ọghe ẹghẹ hia .
Uwẹ vbe vbo ?
U gha miẹn ibude nọ maan nọ hẹnhẹn egbe yan Ebe Nọhuanrẹn vbe ako iruẹmwi na , nọ gha ru iyobọ nuẹn ya ru azẹ nọ gha ya ruẹ sọyẹnmwẹ arrọọ .
27 U Gha Sẹtin Gbogba Gae Ekhọe Ruẹ
31 Inọta Ne Emwa Nọ
Alisa
IVBIOTU E KRISTI vbe orre nokaro keghi loo ẹrhiọn ya kporhu “ iyẹn nọ maan ọghe Arriọba ” ma emwa nibun . ( Mat .
24 : 14 ) Eso kue mu okhian gha rrie ẹvbo ọvbehe ya gha kporhu .
Vbe igiemwi , ukọ e Pọl keghi kporhu ẹsẹsẹmwẹse vbe ọ mu okhian gha rrie ẹvbo na ghi tie ẹre Turkey vbe ẹghẹ na .
* Ukpo 2014 , nọ gba vbe ukpo 2,000 ne Pọl ya kporhu vbe ẹvbo nii , ẹre etẹn ru emwamwa ne kpataki ne iran vbe ya kporhu vbe evba .
Vbọzẹe ne iran na ru emwamwa na ?
De emwa ni ghaa mwẹ obọ vbọ ?
Etẹn ni ya iyẹn wewe vbe Turkey gberra 2,800 , sokpan emwa ni rre ẹvbo nii keghi re ẹbo 79 .
Ọni rhiema wẹẹ , emwa ni rrie odẹ 28,000 ẹre ọtẹn ọkpa nọ ya iyẹn wewe khian kporhu ma .
Nọ rhiema wẹẹ , ibozẹghẹ emwa ẹre etẹn he sẹtin kporhu ma vbe ẹvbo nii .
Evbọzẹe ne etẹn na ru emwamwa na , ọre ne iran sẹtin loo ovbi ẹghẹ kherhe ya kporhu ma emwa nibun .
Etẹn ni rrie odẹ 550 ni zẹ urhuẹvbo e Turkey ẹre ọ ke ẹvbo ughughan rre do deba etẹn ni rre Turkey kporhu .
Vbe iran sẹtin fiangbua ?
Iran keghi ya ikporhu iyẹn nọ maan vẹwae .
Iko ọkpa nọ rre Istanbul keghi gbẹn wẹẹ : “ Emwa ghi bẹghe ima , iran na nọ wẹẹ : ‘ Asikoko ne kpataki wa do ra ?
Avbe Osẹe Jehova wa gba ehe hia ! ’ ”
Iko ọvbehe nọ rre ẹvbo na tie ẹre Izmir na vbe gbẹn vbekpae okpia ọkpa nọ winna vbe ehe ne okotọ na kun sie .
Ọ keghi nọ ọkpa vbe ediọn wẹẹ , ‘ Vbọ sunu ? ’
Vbene ẹmwata , etẹn wa gele ye ikporhu iyẹn nọ maan vẹwae .
Steffen
Etẹn ni ke ẹvbo ọvbehe rre wa sọyẹnmwẹ iwinna ikporhu iyẹn nọ maan vbe Turkey .
E Steffen nọ ke Denmarki rre keghi kha wẹẹ : “ Ẹdẹgbegbe ẹre I ya gha miẹn emwa ni ma he ka họn vbekpae Jehova .
Ọna keghi wa gha ye ọyẹnmwẹ sẹ mwẹ . ”
Jean - David nọ ke France rre na vbe kha wẹẹ : “ Ughaẹdẹ nibun ẹre ima ya kporhu vbe idunmwu ọkpa .
Emwa nibun ma he ka rẹn vbekpae Avbe Osẹe Jehova .
Iyobemwahia ne ima miẹn vbe owa ẹre ọ rhie ehọ ne ima taa yi , ẹre ọ ghee vidio , ẹre ọ vbe miẹn ima ebe . Emwi ọyunnuan ghaa nọ . ”
Jean - David ( adesẹneva )
Etẹn ni re 550 keghi rrie ebe iyẹn nọ rrie odẹ 60,000 ladian vbe uzọla eva kẹkan ne iran ya kporhu .
Te iran wa gele ye ikporhu iyẹn nọ maan vẹwae .
Etẹn kegha mwẹ izọghae sayọ .
Emwamwa ikporhu na keghi gua etẹn ni rre Turkey kpa ne iran ya ru sayọ .
Iran nibun na gele rhie obọ ye iwinna arọndẹ ọghe ẹghẹ hia , nọ ghi ya arọndẹ ni rre Turkey muan sayọ vbe iyeke emwamwa ne kpataki ne etẹn ya kporhu .
Şirin
Etẹn ni ke ẹvbo ọvbehe rre keghi guan kaan vbene ikporhu ne iran kpere vbe Turkey ya ru iyobọ ne iran hẹ vbe iran sẹ owa .
Ọtẹn nokhuo Şirin , nọ ke Germany rre keghi kha wẹẹ : “ Ẹi zẹdẹ lọghọ etẹn ni rre Turkey ne iran kporhu vbe ẹkpotọ gha wa kie .
Ne I na re ọmwa ne ekhue mu , ikporhu ẹkpotọ nọ rhirhi kie i zẹdẹ khuẹrhẹ mẹ .
Emwamwa ikporhu na , igiemwi ọghe etẹn ni rre Turkey kevbe erhunmwu ne I ghaa na vbe ẹghẹ hia ẹre ọ ru iyobọ mẹ .
Te I mẹ ghi sẹtin kporhu ma emwa ni khian vbe ukpo nia , I vbe rhie ebe ne iran !
Ekhue i ghi mu mwẹ vbene ọ ka ye . ”
Johannes
Johannes nọ ke Germany rre keghi kha wẹẹ : “ I ruẹ emwi nibun nọ dekaan ifuẹro na ya kporhu iyẹn nọ maan .
Ẹkpotọ nọ rhirhi kie ẹre etẹn ni rre Turkey ya kporhu rhunmwuda iran hoo ne emwa hia họn igiuhunmwu na .
I keghi tamuolọyan rẹn wẹẹ , I gha ya egbe ta iran vbe I ra sẹ owa .
Nia , te imẹ ghi vbe loo ẹkpotọ nọ rhirhi kie ya kporhu ma emwa . ”
Zeynep
Zeynep nọ ke France rre na vbe kha wẹẹ : “ Emwamwa na , wa ru iyobọ mẹ .
Te I ghi mwẹ udinmwẹ vbe ikporhu iyẹn nọ maan kevbe wẹẹ , amuẹtinyan ni mwẹ dae Jehova na vbe wegbe sayọ . ”
Etẹn keghi sikẹ egbe sayọ .
Ahoẹmwọmwa kevbe akugbe ne etẹn ni ke ẹvbo ughughan rre rhiema keghi re nai sẹtin mianmian ẹdẹ .
Jean - David , ne a ka yunu kaẹn ban na vbe kha wẹẹ : “ Ma keghi do bẹghe ẹre vbene etẹn ni rre Turkey mu ọghọ ye ọmwa egbe hẹ .
Iran keghi miẹn ima yi zẹvbe ọse kevbe etẹn vbuwe ẹgbẹe .
Iran na viọ ima la owa .
Evba nii ẹre I na gele rẹn wẹẹ ẹgbẹe ọkpa ma khin vbe otagbọn hia .
I ka tiẹ re vbe ebe ọghomwa sokpan te aro mwẹ ghi wa sẹ ọre nia .
Te ọyẹnmwẹ ghi wa sẹ mwẹ ne I na re ọkpa vbe usun eguọmwadia e Jehova . I kpọnmwẹ e Jehova ye ukpo amuyọmọ nọ hiunsi na . ”
Claire ( adesẹneva )
E Claire nọ ke France rre khare wẹẹ : “ Etẹn ni ke Denmark , France , Germany kevbe Turkey rre , kegha yin zẹvbe ẹgbẹe ọkpa .
Ọ na yevbe na miẹn wẹẹ Osanobua ye agbẹnvbo hia khian ẹgbẹe ọkpa nẹ . ”
Stéphanie ( adesẹneva )
Stéphanie nọ ke France rre keghi rhie tẹ wẹẹ : “ Emwamwa ikporhu ne kpataki na , maa ima re wẹẹ , ẹi re emwi arre ra urhuẹvbo ọghe ima ẹre ọ ya ima mwẹ akugbe .
Ọ keghi re ahoẹmwọmwa ne ima mwẹ dae Jehova . ”
Etẹn nibun ni ghaa mwẹ obọ vbe iwinna ikporhu na , keghi do gha mwẹ ọnrẹn vbe orhiọn ne iran si gha die Turkey do ru iyobọ , rhunmwuda , ako ne ikporhu ma he sẹ vba ye gẹdẹgbẹẹ .
Eso vbọ si sẹ Turkey nẹ .
Etẹn ni rre Turkey wa gele gbọyẹmwẹ yọ .
Vbe igiemwi , ọ mwẹ iko ọkpa nọ rre eke nọ wa khian rre vbe Turkey . Etẹn ni ya iyẹn wewe vba keghi re 25 .
Ọdiọn ọkpa ẹre ọ wa gha ga vbe iko nii vbe ukpo nibun sokpan u miẹn ọyẹnmwẹ nọ ghaa sẹ etẹn ni rre iko nii vbe etẹn ehan ke Germany kevbe Netherlands rre do deba iran !
De isievẹn eso ne etẹn ni do ru iyobọ vbe Turkey werriẹ aro daa ?
Agharhemiẹn wẹẹ iran werriẹ aro daa isievẹn eso , iran miẹn afiangbe nibun .
Gia ghee emwi eso ne iran tae :
Federico
Federico nọ rre odẹ ukpo 40 nọ ke Spain rre , nọ vbe rhie okhuo nẹ keghi kha wẹẹ : “ Rhunmwuda I ma gha mwẹ emwi nibun , ẹre ọ zẹe ighẹ I sẹtin rhie aro tua emwi nọ ru ekpataki sẹ .
U gha mu okhian gha rrie isi rhunmwuda wẹẹ , u hoo ne u ru iyobọ ne emwa do rẹn vbekpae Jehova , te u sẹ arrọọ ruẹ rae ye ọre obọ vberriọ .
U gele do bẹghe vbene ọ ya gbaroghe ruẹ hẹ .
I rhie igiọdu ne etẹn ni gha sẹtin ne iran ru vberriọ . ”
Rudy
Rudy nọ rrie odẹ ukpo 60 nọ ke Netherlands rre , nọ vbe mwẹ okhuo keghi kha wẹẹ : “ Ọ keghi emwi nọ wa sẹ ọmwa ọkẹn ne ima na rhiegbe ye ikporhu iyẹn nọ maan vbe ehe ne a na gele gualọ iyobọ kevbe ne ima na sẹtin kporhu ma emwa nibun ni ma he họn iyẹn nọ maan ẹdẹ .
Ọ keghi re emwi nọ wa ye ọyẹnmwẹ sẹ ọmwa vbe emwa na kporhu ma gha ye oghọghọ miẹn ẹmwata yi . ”
Sascha
E Sascha nọ rre odẹ ukpo 40 nọ ke Germany rre , nọ mwẹ okhuo keghi kha wẹẹ : “ Ẹghẹ hia ẹre I ya gha kporhu ma emwa ni ma he ka họn ẹmwata nọ rre Baibol ẹdẹ .
Ne I na sẹtin ru iyobọ , nọ ghi ya emwa vberriọ do rẹn e Jehova keghi re emwi nọ wa ya ẹko rhiẹnrhiẹn mwẹ . ”
Atsuko
Ọtẹn nokhuo Atsuko nọ ke Japan rre , nọ rre odẹ ukpo 35 nọ vbe rọnmwẹ ọdọ nẹ keghi kha wẹẹ : “ Erhunmwu ne I ka gha na ọre ne Amagẹdọn wa rhe banban .
Sokpan ke ni ya sẹ e Turkey , te I ghi kpọnmwẹ e Jehova ye izinegbe ne ọ mwẹ .
Zẹ vbene I ya miẹn obọ e Jehova vbe otu ọghẹe , erriọ I ya hoo ne I sikẹ ọre sayọ . ”
Ọtẹn nokhuo Alisa nọ rre odẹ ukpo 35 nọ ke Russia rre keghi kha wẹẹ : “ Ikporhu iyẹn nọ maan ni rhie egbe yi na , wa do ya mwẹ rẹn vbene Jehova gele maan hẹ . ” ( Psm .
34 : 8 ) Ọ na vbe rhietẹ wẹẹ : “ Erha mwẹ kevbe Ọse mwẹ ẹre Jehova khin .
Emwi nibun nọ gbe ọmwa otiti , emwi ẹwaen nibun kevbe afiangbe ne wọrhọ wọrhọ ẹre I he miẹn .
Ena hia ẹre ọ ya mwẹ do rẹn Jehova sayọ ! ”
Emwamwa ne kpataki ne a ya kporhu iyẹn nọ maan vbe Turkey keghi ya emwa nibun họn iyẹn nọ maan .
Sokpan ako ne gẹdẹgbẹ ye rrọọ ne a ma he na kporhu .
Ẹdẹgbegbe ẹre etẹn ni kpaa gha rrie Turkey ya miẹn emwa ni ma he họn vbekpae Jehova ẹdẹ .
Deghẹ u hoo ne u ya ru iyobọ vbe ehe ne a na gualọ iyobọ vberrio , ma rhie igiọdu nuẹn ne u “ ya ghee ugbo , emwi orhọ wo nẹ , ọ vbe sẹ nẹ na rhọ . ”
( Jọn 4 : 35 ) U gha sẹtin ya ru iyobọ vbe ehe ne emwi orhọ na “ sẹ nẹ na rhọ ” ra ?
Deghẹ u gha sẹtin , suẹn gha ru emwamwa nia ne u mieke na sẹtin ru vberriọ .
Gha mwẹ ọnrẹn vbe ilẹkẹtin wẹẹ , u gha ru sayọ vbe iwinna ikporhu iyẹn nọ maan “ rhinrin ya sẹ ehe ne agbọn sẹe , ” u gha miẹn afiangbe nẹi gia gie ! — Iwiina 1 : 8 .
Ghee ne ebe ẹmu “ See the Good Land , ” ipapa 32 - 33 .
“ Wa ye ẹfe agbọn na ne uwa mwẹ zẹ ọse ne egbe uwa ” — LUK 16 : 9 .
IHUAN : 32 , 154
De odẹ nọ khẹke ne ima ya loo emwi ewe ọghomwa , ne asikẹgbe ne ima gu Osanobua mwẹ mieke na wegbe sayọ ?
Vbe ima khian ya sẹtin gbaengbe ne iwinna igho nọ mu emwa nagbọn hẹ ?
Vbọzẹe ne u na ya ekhọe yan rẹn wẹẹ ẹfe ọghe ọrhiọn ẹre u khian gha khu khian ?
1 , 2 .
Vbọsiẹ ne a na miẹn wẹẹ te ivbiogue khian gha rrọọ a te miẹn wẹẹ Arriọba Osanobua rre ?
ARRIỌBA emwa nagbọn keghi ya agbọn lọghọ emwa nibun .
Igbama i ghi miẹn iwinna .
Emwa keghi mu okhian yo otọ ẹvbo ne emwi na vbe maan , ya gha gualọ igho , sokpan te okhian vberriọ mu arrọọ ọghe iran ye ikpadede .
Ẹi re vbe ọni ọkpa , ivbiogue wa vbe rre otọ ẹvbo ne emwa nibun na mwẹ igho .
Emwa ni ka fe , ye fe yọ sokpan ivbiogue khian wu ye ivbabọ .
Vbe ọ ma he kpẹ gbe mwa , emwa ni gualọ otọ emwi keghi kha wẹẹ , orhunmwu ọkpa nọ fe vbuwe ẹbu ibozẹghẹ emwa ni fe kue mwẹ igho sẹ emwa hia vbe uhunmwu otagbọn ni ma fe .
Gia kha wẹẹ orhunmwu 100 ẹre ọ rre uhunmwu otagbọn hia , orhunmwu 1 nọ fe vbọ kue mwẹ igho sẹ 99 hia nikẹre .
Vbene ẹmwata , te emwa nibun wa fe ye obọ mu iso sẹrriọ wẹẹ , iran i sẹtin rri igho ne iran mwẹ fo iran ke ya wu vbene okhọngborrie emwa na re ivbiogue sẹlẹkẹ .
E Jesu tobọre yunu kaẹn ọna vbe ọ khare wẹẹ : “ Ẹghẹ hia ọre uwa gha ya gha miẹn avbe ivbiogue . ”
( Mak 14 : 7 ) Vbọ ghi si ẹre ne emwa hia i na re ọkpa ?
E Jesu rẹnrẹn wẹẹ emwi i khian ghi fiwerriẹ vbe agbọn na , a te miẹn wẹẹ Arriọba Osanobua rre .
E Baibol gima rẹn wẹẹ abọ eha ẹre agbọn Esu ghae egbe yi otu azẹ , ugamwẹ okeke kevbe avbe ọdoẹki ne ebe Arhie Maan 18 : 3 tie ẹre okpe ẹki okpe ere .
Emwa ọghe Osanobua i mwẹ obọ vbe otu azẹ kevbe ugamwẹ ohoghe sokpan nibun vbọ ma sẹtin wa gbaengbe ne abọ ọghe agbọn Esu na , nọ re okpe ẹki okpe ere .
De inọta eso ne ima khian ziro yan ?
Zẹvbe Ivbiotu e Kristi , te ọ khẹke ne ima ya avbe inọta na zanzan egbe ima ghee vbe nọ dekaan aro ne ima ya ghee igho ne emwa nagbọn khu khian : ‘ De odẹ ne I gha ya ye emwi ewe ne I mwẹ rrie urhomwẹ gie Jehova ?
De odẹ ne I gha ya sẹtin si obọ zẹẹ vbe emwi ewe na khu khian ?
De emwi ẹwaẹn eso ni rhiẹre ma wẹẹ emwa ọghe Jehova gele wa mu ẹtin yan rẹn vbe agbọn nọ wegbe na ?
4 , 5 . ( a ) Vbọ sunu dae ọdia iwinna vbe erre ne Jesu tae ?
( b ) De adia ne Jesu rhie ne erhuanegbe ẹre ?
Tie Luk 16 : 1 - 9 .
Erre na ne Jesu tae keghi re ne ima gha roro dinmwi .
Rhunmwuda ọdia iwinna na ghaa rhia igho rua , arowa re keghi rhie ẹre obọ sotọ vbe iwinna .
* Sokpan ọdia iwinna na keghi loo “ ẹwaẹn ” ya “ zẹ ọse ” ni gha ru iyobọ nẹẹn a te miẹn wẹẹ a khuẹ vbe iwinna .
Ẹi re te Jesu ye erre na rhie igiọdu ne erhuanegbe ẹre ne iran ye uyinmwẹ ẹkẹ vbe ero gha gaga khian .
Uyinmwẹ ọghe “ emwa nagbọn ” ẹre irẹn tie ẹre . Sokpan te irẹn ya erre na maa iran emwi kpataki .
Jesu rẹnrẹn wẹẹ avbe erhuanegbe ẹre gha werriẹ aro daa ọlọghọmwa ọghe evba gha re evba gha daa vbe agbọn ẹkẹ vbe ero na , zẹ vbene ọ ghaa ye ne ọdia iwinna na guan kaẹn na .
Ẹre ọ zẹe ne ọ na tama iran wẹẹ : “ Ne I tama uwa nian , wa ye ẹfe agbọn na ne uwa mwẹ zẹ ọse ne egbe uwa , ai rẹn vbe ọ gha ghi hiẹ uwa , ne a miẹn ehe na miẹn uwa ye owa etẹbitẹ . ”
De emwi ne ima gha miẹn ruẹ vbe ẹmwẹ adia na ?
Vbe ima ya rẹn hẹ wẹẹ okpe ẹki okpe ere i re ọkpa vbe usun emwamwa ọghe Osanobua ?
Jesu ma rhan otọ re , evbọzẹe ne irẹn na tie emwi ewe , ẹfe ọghe “ agbọn na , ” sokpan e Baibol keghi gima rẹn wẹẹ , okpe ẹki okpe ere i re ọkpa vbe usun emwamwa ọghe Osanobua .
Vbe igiemwi , te Jehova kpemehe emwi hia ne Adam kevbe Ivi .
( Gẹn . 2 : 15 , 16 ) Vbe orre nokaro , vbe Jehova rhurhẹ orhiọn nọhuanrẹn yan iko ọghe etẹn ne a hannọ zẹ , “ orhiọnkpa ne ọ vbe tie emwi ne ọ mwẹ ọghe obọ ẹre i rrọọ .
Iran hia na gba gha ghae emwi ne iran mwẹ gba obọ . ”
( Iwinna 4 : 32 ) Akhasẹ ighẹ Aizaia tae yotọ wẹẹ , ẹghẹ dee ne emwa hia khian na gha sọyẹnmwẹ emwi hia ne Osanobua yi ye agbọn . ( Aiz .
25 : 6 - 9 ; 65 : 21 , 22 ) Sokpan vbene ọ te sẹ ẹghẹ nii , te erhuanegbe Jesu gha khuan igho ne iran miẹn ya gha gaga egbe .
Nọnaghiyerriọ , te ọ khẹke ne iran ya “ ẹwaẹn ” loo “ ẹfe agbọn na , ” ne iran mieke na gha ya ẹko rhiẹnrhiẹn e Osanobua .
De ẹmwẹ ibude nọ rre Luk 16 : 10 - 13 ?
Tie Luk 16 : 10 - 13 .
Ọdia iwinna vbe erre ne Jesu tae keghi zẹ ọse ni gha sẹtin ru iyobọ nẹẹn sokpan e Jesu keghi bu erhuanegbe ẹre ude ne iran zẹ ọse vbe ẹrinmwi .
Vbe ebe Luk 16 : 10 - 13 , e Jesu keghi gima rẹn wẹẹ odẹ ne ima ya loo “ ẹfe agbọn na ” gha vbe rhiẹre ma deghẹ ima gele mwẹ ẹkoata daa Osanobua .
Emwi ne irẹn ya ọna kha ọre wẹẹ , ma gha sẹtin ya ẹwaẹn loo ẹfe agbọn na .
De odẹ nọ khin ?
8 , 9 .
Taa emwi ẹwaẹn eso ni rhiere ma wẹẹ etẹn ya ẹwaẹn loo ẹfẹ agbọn na .
Odẹ ọkpa ne ima ya ye ẹwaẹn loo emwi ewe ọghomwa ọre ne ima na ru iyobọ igho ye iwinna ikporhu nọ khian vbe otagbọn hia ne Jesu tae yotọ wẹẹ ọ gha sunu .
( Mat . 24 : 14 ) Ọvbokhan okhuo ọkpa vbe India kegha mwẹ ẹkpẹti nekherhe nọ rhie igho yi .
Igho nọ gha te ya gha dẹlẹ emwi ne ibiẹka ya ku vbe na ghee ọmọmọ araba ẹre ọ ghaa rhie ye ẹkpẹti .
Ọ ghi vuọn nẹ , ọ na yae ru iyobọ ye iwinna ikporhu iyẹn nọ maan .
Ọtẹn nokpia ọkpa nọ vbe rre India nọ mu ugbo ivin rẹnrẹn wẹẹ , ugha ne a na zedu ( RTO ) vbe Malayalam wa loo ivin , rhunmwuda ọni ọ na ghi zẹ ọre vbe iro wẹẹ , irẹn gha ya ivin ru iyobọ , ẹre ọ gha maan sẹ igho ne irẹn gha te rhie ye ẹkpẹti okozẹ .
U miẹn ẹwaẹn ne ọtẹn na loo ro !
Erriọ etẹn ni rre Greece wa vbe ye ofigbọn oliv kevbe evbare ughughan ya ru iyobọ ne Abotu nọ rre ẹvbo nii .
Ọtẹn nokpia ọkpa nọ ke Sri Lanka rre , sokpan isi ẹre ọ ghi ye nia , keghi mu owa re ne etẹn , ne iran gha loo ẹre ya do iko kevbe asikoko kevbe ne etẹn ni rre ugamwẹ ọghe ẹghẹ hia gha dia ẹre ya .
Igho ọrhẹnrhẹn ẹre ọtẹn na gha te gha miẹn vbe owa na , sokpan ọ keghi yae ru iyobọ ne etẹn ne obọ ma sẹ ọre .
Vbe otọ ẹvbo ne a na mu awua ye iwinna ima , etẹn keghi kie ẹkpotọ yọ , na gha loo owa iran ya do iko .
Ọna keghi re iyobọ nọkhua ne avbe arọndẹ kevbe etẹn ne obọ ma sẹ ọre .
De afiangbe eso ne ima miẹn vbe ima ghaa ze emwi obọ ?
Avbe emwi ẹwaẹn na , rhiẹre ma wẹẹ emwa ọghe Osanobua i “ ru ero ye emwi ne ọ kanmwa . ” ọni ọre wẹẹ , iran loo emwi ewe ọghe iran ẹse rhunmwuda iran rẹnrẹn wẹẹ , ẹfe ọghe orhiọn ẹre ọ gele ru ekpataki .
( Luk 16 : 10 ) Vbọ ye hẹ vbe ekhọe etẹn na ni zẹ emwi obọ ?
Ọ keghi wa sẹ iran ọyẹnmwẹ rhunmwuda iran rẹnrẹn wẹẹ , na gha zẹ emwi obọ keghi re odẹ ọkpa ne a ya khu “ ẹfe ne ẹfe . ”
( Luk 16 : 11 ) Ọtẹn nokhuo ọkpa nọ ru iyobọ igho ye iwinna Arriọba vbe ẹghẹ hia keghi guan kaẹn afiangbe nọ he miẹn .
Ọ keghi kha wẹẹ : “ I keghi do bẹghe ẹre wẹẹ , zẹ vbene I ya zẹ emwi obọ , erriọ uyinmwẹ mwẹ vbe ya gha maan sayọ .
Te I ghi rherhe yabọ emwa , erriọ I vbe ya mwẹ izinegbe vbe egbe emwa ọvbehe , ibude i ghi lọghọ mwẹ na miẹn yi , erriọ vbe nọ deghẹ emwi ne I te yaro yi ma ghi sẹ obọ . ”
Te emwa nibun ghi do rẹn wẹẹ , a ghaa ze emwi obọ , te ọ ya ọmwa mwẹ alaghodaro vbe odẹ ọghe orhiọn . — Psm .
112 : 5 ; Itan 22 : 9 .
( a ) De odẹ eso ne ima ya rhiẹre ma wẹẹ ima ya ẹwaẹn loo emwi ewe ọghomwa ?
( b ) De vbene otu ọghe Osanobua ya ye omwa ọkpa mwa ne egbe vbe ẹdẹnẹrẹ ?
( Ghee efoto nọ rre omuhẹn . )
Te ima ya “ ẹwaẹn ” loo emwi ewe ọghe ima deghẹ ima yae ru iyobọ ne emwa ni rhiegbe ye iwinna ugamwẹ ọghe ẹghẹ hia .
Etẹn eso ni fe ni ma sẹtin rhiegbe ye iwinna ugamwẹ ọghe ẹghẹ hia keghi sọyẹnmwẹ rhunmwuda , igho ne iran rhie ye ẹkpẹti okozẹ keghi ru iyobọ ne etẹn ni rre ugamwẹ ọghe ẹghẹ hia .
( Itan 19 : 17 ) Vbe igiemwi , te emwi wa wegbe vbe ihe eso ne emwa nibun na bi la odẹ ọghe ẹmwata .
Igho ne ima ya ekhọe obọ ima rhie ladian ẹre a loo ya viọ ebe ọghomwa ye ako vberriọ .
Te Baibol wa ghaan vbe Congo , Madagascar kevbe Rwanda .
Igho na ye uzọla ọkpa ra uki ọkpa khuan ẹre a ya dẹ e Baibol . Nọ rhiema wẹẹ , etẹn gha dẹ e Baibol , iran i ghi miẹn igho ya dẹ evbare .
Lekpae izọhẹ ne ima ru , “ omwa ọkpa ọre a ghi ya mwa ne egbe . ” Ọna ẹre ọ zẹe ne otu e Jehova na sẹtin ru emwamwa ne a ya zedu e Baibol , ọ na vbe sẹ obọ dọmwadẹ etẹn kevbe emwa ne iran gu ruẹ e Baibol ọghe ọhẹ .
( Tie 2 Kọrinti 8 : 13 - 15 . )
Nọnaghiyerriọ , te ẹkpotọ ghi kie ne etẹn ne obọ sẹ ọre ke ne obọ ma sẹ ọre ya sikẹ e Jehova sayọ .
De vbene Ebraham ya rhiẹre ma hẹ wẹẹ irẹn mu ẹtin yan Osanobua ?
Odẹ ọvbehe ne ima gha ya sẹtin do gha re ọse Jehova , ọre ne ima si obọ zẹ vbe ẹmwẹ igho ne emwa nagbọn khu khian , ne ima mieke na sẹtin gha khu “ ẹfe ne ẹfe ” khian .
Erriọ e Ebraham ruẹ re . Rhunmwuda ọ hoo nọ gha re ọse Jehova , ọ keghi kpa hiẹn Ur rre , ẹvbo ne emwa nibun na fe kevbe ne agbọn na maan rẹn .
Ọ na ya gha yin vbe ibọkpọ vbe agọ .
( Hib . 11 : 8 - 10 ) Te irẹn wa mu ẹtin yan e Jehova nọ re Ẹzi ọghe ẹfe ne ẹfe . Ọ ma gha khu ẹfe ọghe agbọn na khian .
( Gẹn . 14 : 22 , 23 ) Egbe amuẹtinyan vberriọ ẹre Jesu wẹẹ ne ima gha mwẹ vbe ọ tama igbama okpia ọkpa nọ fe wẹẹ : “ U gha hoo nọ gba nuẹn fo , ya khiẹnnẹ emwi hia ne u mwẹ , viọ igho ẹre ne avbe ivbiogue , u do gha mwẹ ẹfe vbe ẹrinmwi , u ghi bu mwẹ gha dee ne u do gha lele mwẹ khian . ” ( Mat .
19 : 21 ) Okpia na ma gha mwẹ egbe amuẹtinyan ọghe Ebraham , sokpan emwa eso rrọọ ni gele mu ẹtin yan Osanobua .
( a ) De ibude ne Pọl rhie ne Timoti ?
( b ) De vbene ima khian ya sẹtin ye ibude ọghe Pọl ru emwi vbe ẹdẹnẹrẹ ?
E Timoti kegha re ọmwa vberriọ .
E Pọl keghi tie ẹre “ ovbiyikuo ne ọ gu obọ Kristi . ”
Vbe iyeke ọni , ọ na tama rẹn wẹẹ : “ Ovbiyokuo ne ọ ye yo igbinna , te ọ gha hoo ne ọ ru emwi ne ọ gha yẹẹ arowa ne ọ gbe aro ghe iran , rhunmwuda ọnii , ẹi khian gha gbe egbe avbe emwi ne emwa kẹkan ni rre ẹvbo ru . ” ( 2 Tim .
2 : 3 , 4 ) Avbe Osẹe Jehova vbe ẹdẹnẹrẹ kevbe etẹn ni gberra ẹbo ọkpa ni rre ugamwẹ ọghe ẹghẹ hia keghi hia vbe odẹ ke odẹ ne iran ya ibude ọghe Pọl ru emwi .
Iran keghi gbaengbe ne emwi oyọnyọn ni rhie aro re vbe agbọn Esu rhunmwuda iran rẹn ilele nọ rre ẹmwẹ na : “ Ọviẹn ọmwa ne u mọmọ ẹre igho ọre u khin . ”
( Itan 22 : 7 ) E Setan keghi hoo ne ima gha ya ẹtin kevbe ẹghẹ ọghomwa hia gha khu igho khian .
Emwa eso keghi mọmọ igho ọrhẹnrhẹn rhunmwuda iran khian bọ owa , iran khian dẹ imọto , iran khian hae igho e skul ra iran khian ru orọnmwẹ .
Deghẹ ima ma begbe , emwi vbenia sẹtin ya ima gha rre uwu osa vbe owara ukpo nibun .
Ma gha ye arrọọ ọghe ima khian ne khuẹrhẹ , ma na si obọ zẹ vbe odẹ ne ima ya loo igho kevbe deghẹ ima na da obọ igho na mọmọ yi , te ima loo ẹwaẹn vbe odẹ nọ khẹke .
Ọna ẹre ọ ghi kie ẹkpotọ yọ ne ima ya gha ga e Jehova ne ima gha te ya gha khu igho khian . — 1 Tim .
6 : 10 .
De atamuolọyan nọ khẹke ne ima gha ru ?
Ru igiemwi eso yọ .
Ne ima mieke na sẹtin ye arrọọ ọghe ima khian ne khuẹrhẹ , te ima gha mu ẹmwẹ Arriọba ye okaro .
Ọdọ vbe amwẹ ọkpa kegha mwẹ isiwinna ne iran na miẹn igho ọrhẹnrhẹn .
Sokpan rhunmwuda iran hoo ne iran la ugamwẹ ọghe ẹghẹ hia , iran keghi khiẹnnẹ isiwinna , okọ ẹzẹ kevbe emwi ewe nibun .
Iran na rhiegbe ye iwinna nọ ghaa khian vbe igiogbẹ vbe Warwick , New York . Iran wa miẹn afiangbe nọkhua .
Iran keghi ya ga vbe Abotu ne ovbi iran kevbe ọdọ re na ga . Ẹghẹ nii ẹre ivbibiẹ ọdafẹn ọvbi iran nokhuo na , vbe do ya winna vba , vbe uzọla eso .
Ọtẹn nokhuo ọkpa nọ re arọndẹ vbe Colorado , U.S.A . keghi miẹn iwinna ọghe ovbi ẹghẹ kherhe vbe owa aza igho .
Rhunmwuda iwinna esi ọghe ọtẹn nokhuo na , iran ni yan isiwinna keghi rhie ẹghẹ ba ẹghẹ nọ ya winna kevbe wẹẹ , igho nọ miẹn vbe uki ghi vbe ya igbaha kpọlọ sẹ nọ ka miẹn .
Sokpan ọtẹn na ma kue yọ rhunmwuda ẹi khian ghi gha miẹn ẹghẹ ya gha kporhu iyẹn nọ maan zẹvbe arọndẹ ọghe ẹghẹ hia .
Ena keghi re igiemwi eso ọghe vbene etẹn ima ya sẹ emwi nibun rae rhunmwuda ugamwẹ ọghe Jehova .
Ma ghaa mu ẹmwẹ Arriọba ye okaro , te ima rhiẹre ma wẹẹ asikẹgbe ne ima gu Osanobua mwẹ kevbe emwi ewe ọghe orhiọn ẹre ru ekpataki sẹ ẹfe agbọn na .
De ẹfe nọ gele sẹ ọmwa ọkẹn ?
A gha fe ma wa rhiema wẹẹ Osanobua ẹre ọ fiangbe ima .
E Jehova keghi fiangbe emwa “ ni fe vbe emwi esi ne a ru . ”
( Tie 1 Timoti 6 : 17 - 19 . )
Vbe igiemwi , vbe ọtẹn nokhuo Lucia * họn wẹẹ a gualọ iyobọ vbe Albania , ọ na ke Italy si gha rrie ẹvbo nii vbe ukpo 1993 .
Ọtẹn na ma zẹdẹ gha mwẹ iwinna nọ yaro yi , sokpan ọ na mu ẹtin yan e Jehova .
Ọ na ruẹ urhuẹvbo Albania . Nia , ọ gberra orhunmwu 60 nọ he gu ruẹ e Baibol ni dinmwiamẹ .
Agharhemiẹn wẹẹ ẹi re emwa ọghe Osanobua hia ẹre ọ kporhu vbe ehe ne emwa nibun na miẹn ẹmwata yi , emwi ke emwi ne ima ru ya ru iyobọ ne emwa ọvbehe , ne iran sẹtin gha rre odẹ nọ su rrie arrọọ keghi re emwi , ne ima ni ru iyobọ ne iran kevbe iran na ru iyobọ na i khian mianmian ẹdẹ . — Mat .
6 : 20 .
( a ) Vbọ khian sunu daa ẹfe agbọn na ?
( b ) De aro nọ ghi khẹke ne ima ya gha ghee ẹfe agbọn na ?
Jesu guan kaẹn ẹghẹ ne “ ẹfe agbọn na ” khian ya “ hiẹ . ”
Ọna rhiema wẹẹ ẹfe agbọn na gha sẹ ufomwẹ .
( Luk 16 : 9 ) Vbe ẹghẹ okiekie ẹdẹ ne ima ye na , owa aza igho nibun dee , nọ ghi ya igho emwa nibun gbe , erriọ emwa ya werriẹ aro daa orhikhan ọghe ẹmwẹ igho vbe otọ ẹvbo nibun .
Te emwi khian gha rhia yọ rhia yọ zẹ vbene ima ya sikẹ orueghe nọkhua .
Agbọn Esu keghi mwẹ abọ eha — otu azẹ , ugamwẹ okeke kevbe okpe ẹki okpe ere . Te a khian ho ehia bẹkun .
Avbe akhasẹ ighẹ Aizaia kevbe Zẹfanaia keghi tae yotọ wẹẹ , igoru kevbe esiliva keghi wa hiunsi ne emwa ni do okpe ẹki , sokpan ehia gha khian emwi nẹi ghi mwẹ esa . ( Ezik . 7 : 19 ; Zẹf .
1 : 18 ) Vbọ khian gha ye hẹ vbe ekhọe ima vbe ima gha khian ọmaẹn nẹ , ma ke do rẹn wẹẹ “ ẹfe agbọn na ” nẹi mwẹ esa ẹre ima ye ẹdẹ agbọn ima khu ?
Ma ghi do ye vbe ọmwa nọ ya ẹdẹ agbọn rẹn hia khuan igho ọrhẹnrhẹn sokpan vbe okiekie , ọ na do rẹn wẹẹ igho uzẹbu ẹre ehia khin .
( Itan 18 : 11 ) Vbene ẹmwata , ẹfe agbọn na gha sẹ ufomwẹ . Ọna ẹre ọ zẹe ne ọ na khẹke ne ima yae “ zẹ ọse ” vbe ẹrinmwi .
Emwi ne ima rhirhi ru ya ru iyobọ ye iwinna Arriọba gha ya ima khian emwa ni fe vbe odẹ ọghe orhiọn .
17 , 18 .
De emwi ne emwa Osanobua yaro yi ?
Vbe Arriọba Osanobua , ai ghi zẹ igho ye owa na dia , ai ghi mọmọ igho , evbare ghi kpọ vbe ehe hia , ai ghi vbe miẹn ọbo ebo kevbe ukhunmwu .
Ẹghẹ nii , ẹre emwa nagbọn khian ya gele sọyẹnmwẹ emwi hia ne Osa yi ye agbọn .
Igoru , esiliva kevbe ẹrọnmwọ ghi khian evba ya te egbe ẹi re na ghi ya doẹki .
Erhan nẹi guẹhun , okuta nẹi wagha kevbe oze nẹi mu ọtọn ghi kpọ na ya bọlọ owa ne mose mose .
Avbe ọse ghi ya ekhọe hia gha ru iyobọ nuẹn vbene iran i na yaro ye igho .
Te emwa hia khian gha mwẹ ọghae vbe emwi hia ne Osa ya wee ima .
Ọna keghi re abọ ọkpa ọghe ukhu nai ye igho dẹ nọ khẹ emwa ni zẹ ọse vbe ẹrinmwi .
Eguọmwadia e Jehova i khian sẹtin ghọghọ vbe Jesu gha tama iran wẹẹ : “ Wa larre , wa ne Erha mwẹ fìangbe , wa do mu Arriọba ne a kpemehe ẹre ye otọ khọ uwa ke ne a ya yi agbọn gha dee . ” — Mat .
25 : 34 .
Jesu ma yunu kaan rẹn deghẹ ọdia iwinna na guan kaẹn na , gele mu igho arowa re rhia .
Sokpan zẹ vbene ebe Luk 16 : 1 khare , ọ khọ wẹẹ te a ba re ugiasiẹn .
Sokpan Jesu keghi rhie aro tua emwi ne ọdia iwinna na ru , ẹi re evbọ si ẹre ne a na khuẹ vbe iwinna .
Okha ọghe Lucia Moussanett ladian vbe Awake !
June 22 , 2003 , ipapa 18 - 22 .
Evbọ ke ekhọe rre ẹre a ya ru iyobọ ye iwinna imamwaemwi ọghe Baibol ọghomwa nọ khian vbe otagbọn hia kevbe iyobọ ne ima ru ne emwa .
Adeghẹ u hoo ne u ru iyobọ igho , gha rrie jw.org nu klik ako na “ Ru Iyobọ Ye Iwinna Ne Ima Ru Vbe Uhunmwu Otagbọn Hia . ” Ọ rre ototọ e wẹbsait .
“ Wa gha rhie ẹtin ye egbe iwu . ” — 1 TẸS .
5 : 11 .
IHUAN : 121 , 75
De vbene Jehova ya rhie ifuẹko ne ima hẹ ?
De ako eso vbuwe evbagbẹn nọhuanrẹn ne ima gha ya sẹtin rhie ifuẹko ne emwa ni khiẹ ?
De vbene etẹn vbuwe iko ya rhie ifuẹko ne emwa ni khiẹ hẹ ?
1 , 2 .
Vbọzẹe nọ na khẹke ne ima ziro yan odẹ ne ima gha ya sẹtin rhie ifuẹko ne emwa ni khiẹ ?
( Ghee efoto nọ rre omuhẹn . )
“ E SUSI keghi kha wẹẹ ; “ Te ima wa ye gha rre uwu akhiẹ vbe ọ bu odẹ ukpo ọkpa ne ovbi ima ne okpia wu . ”
Ọtẹn ọvbehe keghi kha wẹẹ : “ Vbe ọvbokhan mwẹ wu uwu udemwurri , obalọ nọ si yọ mwẹ egbe i gia gie , egbe mwẹ hia keghi guọghọ . ”
Emwa nibun keghi rre uwu obalọ vbenia .
Ivbiotu e Kristi nibun ma te roro ẹre wẹẹ , emwa ne iran hoẹmwẹ ọnrẹn gha wu vbe agbọn Esu na .
Deghẹ ọmwa ne u hoẹmwẹ ọnrẹn ka wu nẹ ra u rẹn ọmwa ne ọ khiẹ ye ọmwa rẹn nọ wu , u sẹtin gha roro ẹre wẹẹ , ‘ De odẹ na gha ya sẹtin rhie ifuẹko ne emwa ni khiẹ ? ’
Zẹ vbene ẹghẹ ya khian , a gha mianmian obalọ rhunmwuda , ai miẹn emwi nọ rre nẹi fo .
Sokpan , te ọni ghi rhiema wẹẹ , obalọ ẹre tobọre fo vbene ẹghẹ ya khian ra ?
Okhuo ọkpa nọ de ẹgbẹe keghi kha wẹẹ : “ Na gha te ya gha kha wẹẹ , ẹghẹ ẹre ọ ya obalọ fo , ẹmwata nọ rrọọ ọre wẹẹ , odẹ ne ima ya loo ẹghẹ ima ẹre ọ ru iyobọ ne ima ya mianmian obalọ ne ima ye . ”
A ghaa hie ẹtẹ , ọ ye rhie ẹghẹ ọ ke rrie , erriọ ọ vbe nọ ne obalọ ne akhiẹ si ye ọmwa egbe .
De emwi nọ gha gele sẹtin rhie ifuẹko ne emwa ni rre uwu akhiẹ ?
3 , 4 .
Vbe ima ya rẹn hẹ wẹẹ e Jehova rẹn vbene ọ ya ọmwa hẹ vbe a ghaa khiẹ ?
Vbene ẹmwata , e Jehova ne Erha mwa nọ mwẹ ẹnina ọre ẹzi ọghe ifuẹko .
( Tie 2 Kọrinti 1 : 3 , 4 . )
E Jehova nọ ghi mwẹ itohan sẹ keghi rhie ilẹkẹtin ne emwa rẹn vbọ khare wẹẹ : “ Mẹ ọrọre ọmwa ne ọ rhie ẹtin ye uwẹ iwu . ” — Aiz .
51 : 12 ; Psm .
119 : 50 , 52 , 76 .
Erha mwa nọ rre ẹrinmwi rẹn vbe nọ da ọmwa hẹ vbe ọmwa na hoẹmwẹ ọnrẹn gha wu , rhunmwuda emwa ne irẹn hoẹmwẹ ọnrẹn ka wulo nẹ . Usun iran keghi re Ebraham , Aizik , Jekọb , Moses , kevbe Oba e Devid . ( Nọm . 12 : 6 - 8 ; Mat .
22 : 31 , 32 ; Iwinna 13 : 22 ) Ẹmwẹ Ọghe Osanobua rhie ilẹkẹtin ne ima wẹẹ irẹn wa yaro yọ ẹghẹ ne irẹn khian ya huọn emwa ni wulo kpaegbe .
( Job 14 : 14 , 15 ) Emwa ni khian rriọkpagbe i ghi khuọnmwi , iran gha rrọọ vbuwe oghọghọ .
Ọ wa vbe da Osanobua vbe Ovbiẹre nọ hoẹmwẹ ọnrẹn ẹsẹsẹmwẹse , “ nọ ya ọyẹnmwẹ sọe ẹdẹgbegbe ” wu uwu ọbaligie .
( Itan 8 : 22 , 30 ) Ẹmwẹ ne unu i sẹtin gie obalọ ne Jehova la gberra vbe Jesu wu . — Jọn 5 : 20 ; 10 : 17 .
5 , 6 .
De vbene Jehova ya rhie ifuẹko ne ima hẹ ?
Ma gha sẹtin gha mwẹ ọnrẹn vbe ilẹkẹtin wẹẹ e Jehova gha ru iyobọ ne ima .
Nọnaghiyerriọ ọ khẹke ne ima gha fannọ otọ ẹko ima ma rẹn vbe erhunmwu vbe ima ghaa rre uwu akhiẹ .
U miẹn vbene ọ fu ima ẹko rre hẹ , ne ima na rẹn wẹẹ e Jehova rẹn obalọ ne ima la gberra kevbe wẹẹ , irẹn ẹre ọ rhie ifuẹko ne ima vbe ẹghẹ nọ khẹke !
Sokpan vbọ ya ru ọna hẹ ?
“ Orhiọn nọhuanrẹn ” keghi re odẹ ọkpa ne Osanobua ya rhie ifuẹko ne ima .
( Iwinna 9 : 31 ) Orhiọn nọhuanrẹn ọghe Osanobua wa gele rhie ifuẹko ne ima .
Ọna ẹre ọ zẹe ne Jesu na kha wẹẹ , Erha irẹn nọ rre ẹrinmwi muegbe nọ ya “ rhie orhiọn nọhuanrẹn ne iran hia ne ọ vbu vbe obọ ẹre ! ”
( Luk 11 : 13 ) E Susi na ka guan kaẹn ban keghi kha wẹẹ , “ Ẹghẹ nibun ẹre ima ya viọ iguẹ yotọ gha rinmwian e Jehova nọ rhie ifuẹko ne ima .
Ẹghẹ ke ẹghẹ ne ima ya na erhunmwu , ẹre Jehova ya rhie ifuẹko ne ima . ” — Tie Filipai 4 : 6 , 7 .
7 , 8 .
Vbọzẹe ne ima na mwẹ ilẹkẹtin wẹẹ Jesu gha rhie ifuẹko ne ima ?
Vbe Jesu rre agbọn , ọ keghi rhiẹre ma vbe uyinmwẹ ọnrẹn wẹẹ , ọmwa nọ mwẹ ẹnina irẹn khin zẹ vbene Erhae vbe ye .
( Jọn 5 : 19 ) Te a gie Jesu gha die agbọn nọ do rhie ifuẹko ne iran ne ‘ iro haan rẹn ’ kevbe “ iran ni khiẹ . ”
( Aiz . 61 : 1 , 2 ; Luk 4 : 17 - 21 ) Jesu kegha re ọmwa nọ mwẹ ẹnina , ọ keghi rẹn vbene emwi ye emwa hẹ , erriọ ọ vbe ya gha mwẹ ekhọe nọ ya ru iyobọ ne iran ni susẹ . — Hib .
2 : 17 .
Vbe Jesu rre ọvbokhan , ughaghe emwa eso ne ọ hoẹmwẹ ọnrẹn wulo .
Ọ gha kẹ , Jesu ye rre ọvbokhan vbe Josẹf nọ muẹn ye ọmọ biẹ wu .
* Ne Jesu na re ọmwa nọ mwẹ ẹnina , u miẹn vbene ọ gha da re hẹ vbe Josẹf wu .
Erriọ eve ọghe iyẹe kevbe etiọn rẹn gha vbe ya gbe ẹre egbe .
Vbọ rhiẹre ma wẹẹ e Jesu mwẹ ẹnina vbe Lazarọs wu ?
Vbe Jesu suẹn gha kporhu iyẹn nọ maan , ọ keghi rhiẹre ma wẹẹ , irẹn rẹnrẹn vbene emwi ye emwa hẹ , ọ wa vbe gha mwẹ itohan daa iran .
Vbe igiẹmwi , vbe ọse ọre ighẹ Lazarọs wu , ọ keghi dae sẹ ugboloko vbe ọ miẹn vbene Meri kevbe Mata khiẹ hẹ .
Ọ dae sẹrriọ wẹẹ , ọ na viẹ egbe rua agharhẹmiẹn wẹẹ ọ rẹnrẹn wẹẹ irẹn gha huọn e Lazarọs kpaegbe . — Jọn 11 : 33 - 36 .
Vbọ ya ima mwẹ ilẹkẹtin wẹẹ e Jesu rẹn vbene emwi ye ima hẹ vbe ẹdẹnẹrẹ ?
De vbene ẹmwẹ nọ fu ọmwa ẹko rre ne Jesu tae ya rhie igiọdu ne ima vbe ẹdẹnẹrẹ ?
E Baibol khare wẹẹ “ Jesu Kristi ne ọ rrọọ nodẹ , ẹre ọ rrọọ ẹrẹna , rẹn ẹre ọ khian vbe gha rrọọ akhuẹ kevbe ẹdẹdẹmwẹdẹ . ”
( Hib . 13 : 8 ) Rhunmwuda ne ‘ Ọkaolotu ọghe Arrọọ ’ na rẹn obalọ ne uwu ọghe ọmwa na hoẹmwẹ ọnrẹn si ye ọmwa egbe , “ te irẹn ghi sẹtin ya emwa ni miẹn edanmwẹ obọ . ”
( Iwinna 3 : 15 ; Hib . 2 : 10 , 18 ) Nọnaghiyerriọ , gima gha mwẹ ọnrẹn vbe orhiọn wẹẹ , e Jesu gha ye gha mwẹ ẹnina daa emwa ni rre obalọ kevbe emwa ne iro haan rẹn , ọ vbe rhie ifuẹko ne iran “ vbe ẹghẹ ne a ya gualọe zẹẹ . ” — Tie Hibru 4 : 15 , 16 .
De ako eso vbe evbagbẹn nọhuanrẹn ni he rhie ifuẹko nuẹn ?
Odẹ ne Jesu ya khiẹ vbe Lazarọs wu keghi re ọkpa vbe usun okha nibun ni rre Baibol ni rhie ifuẹko ne ọmwa .
Ọna ẹre ọ gele si ẹre ne Baibol na kha wẹẹ “ emwi hia ne a gbẹn ye nene Ebe , te a gbẹn ọnrẹn ne a ya maa ima emwi , ne ima sẹtin lekpae izinegbe kevbe ẹtin ne Ebe rhie ye ọmwa iwu , gha mwẹ idaehọ . ” ( Rom .
15 : 4 ) U ghaa khiẹ , u gha sẹtin miẹn ifuẹko vbe ako ọghe evbagbẹn nọhuanrẹn ni rre ototọ mwa :
“ E Nọyaẹnmwa sikẹ iran ne agbọn zẹ ọre ẹtin . Ọ vbe miẹn iran hia ne iro haan rẹn fan . ” — Psm .
34 : 18 , 19 .
“ Ẹghẹikẹghẹ ne udu mwẹ ya mu waa , l na vbe gha hawa , u ghi fu mwẹ ẹko rre , u ghi ya mwẹ sẹ ọyẹnmwẹ . ” — Psm .
94 : 19 .
“ Te Nọyaẹnmwa Jesu Kristi tobọ ẹre , kevbe Osanobua ne Erha mwa ne ọ hoẹmwẹ ima kevbe nọ ke uwu ẹse ọhẹ ọghẹe rhie igiọdu etẹbitẹ ne ima , deba idaehọ nọ maan , gha ye ẹtin ne ọ la ọmwa iwu vuọn ekhọe uwa . ” — 2 Tẹs .
2 : 16 , 17 .
*
De odẹ ọkpa ne u gha ya sẹtin rhie ifuẹko ne emwa ni khiẹ ?
Emwa ni rre uwu akhiẹ gha sẹtin miẹn ifuẹko vbe iko ọghe Ivbiotu e Kristi .
( Tie 1 Tẹsalonaika 5 : 11 . )
De vbene u khian ya sẹtin rhie ifuẹko ne emwa “ ne egbe kan ” ?
( Itan 17 : 22 ) Ọ khẹke ne ima rẹn wẹẹ a “ rhie ẹghẹ yọ ne a ya hunwan kevbe ne a ya guan . ”
( Asan .
3 : 7 ) Ọtẹn nokhuo ọkpa nọ de ẹgbẹe na tie ẹre Dalene keghi kha wẹẹ : “ Ọ khẹke ne emwa ni khiẹ gha taa vbene emwi ye iran hẹ , nọnaghiyerriọ , odẹ nọ ghi maan sẹ ne a ya rhie ifuẹko ne ọmwa nọ khiẹ , ọre ne u rhie ehọ nẹẹn taa yi vbene u i na fian ẹmwẹ yọre unu . ”
E Junia ne ọtiọnrẹn gbe egbe ẹre rua keghi vbe kha wẹẹ : “ Agharhemiẹn wẹẹ u i khian sẹtin wa rẹn vbene emwi nọ sunu da iran sẹ hẹ vbe ekhọe , emwi nọ ru ekpataki ọre ne u na hoo nu rẹn vbe ne emwi ye iran hẹ . ”
De emwi nọ khẹke ne ima rẹn vbekpae emwa ni khiẹ ?
Odẹ ughughan ẹre emwa ya khiẹ .
Ọmwa nọ khiẹ ẹre ọ gele rẹn emwi nọ la gberra kevbe wẹẹ , ọ lọghọ ne emwa nibun ni khiẹ sẹtin taa vbene emwi gele ye iran hẹ .
E Baibol khare wẹẹ : “ Ọyẹnmwẹ ruẹ , ọghuẹ nọ , orriara ruẹ , ọghuẹ nọ .
Ọmwa ne ọ ra guẹ ghae ẹre i rrọọ . ”
( Itan 14 : 10 ) Ọmwa nọ khiẹ gha kue taa vbene emwi ye irẹn hẹ , ọ ye lọghọ na gele rẹn otọ re fo .
De ẹmwẹ nọ khẹke ne ima gha taa ya rhie ifuẹko ne emwa ni khiẹ ?
Ugbẹnsọ ai miẹn ẹmwẹ agbọn tama ọmwa nọ khiẹ , ọni ẹre ọ zẹe nọ na khẹke na gha kọn ẹmwẹ taa vbe ehe ne emwa na khiẹ .
Levbasevba , e Baibol keghi kha wẹẹ , “ ẹmwẹ ne a ya ewaẹn taa , te ọ kpe ẹwẹn rrie . ”
( Itan 12 : 18 ) Ne ebe emu When Someone You Love Dies * keghi re ne emwa eso he loo ya rhie ifuẹko ne emwa ni khiẹ .
Odẹ ọkpa kpataki na ya rhie ifuẹko ne emwa ni khiẹ ọre na “ gu enọ viẹ gha viẹ . ”
( Rom . 12 : 15 ) E Gaby ne arowa re wu keghi kha wẹẹ : “ Eve ẹre ọ ghi re odẹ ọkpa ni ya gi emwa rẹn vbene emwi ye mwẹ hẹ .
Ẹre ọ zẹe nọ na rhie ifuẹko mẹ vbe emwa gha deba mwẹ gha viẹ .
Ọna ẹre ọ ghi ya mwẹ rẹn wẹẹ , iran rẹn emwi ni la gberra . ”
De odẹ ọvbehe ne ima gha ya sẹtin rhie ifuẹko ne ọmwa nọ khiẹ deghẹ emwi nọ lọghọ nọ ne ima rhie ifuẹko ne ọmwa ghe mwẹ ghe ruẹ ?
( Ghee ne ẹkpẹti “ Ẹmwẹ Nọ Fu Ọmwa Ẹko Rre . ” )
Deghẹ emwi nọ lọghọ nọ ne u rhie ifuẹko ne ọmwa ghe mwẹ ghe ruẹ , u sẹtin ya elẹta , ekad ra efoni gie uhunmwu gie ọmwa nọ khiẹ .
U sẹtin yunu kaẹn ako ọghe evbagbẹn nọhuanrẹn nọ rhie ifuẹko ne ọmwa , ra akpa eso ni maan ne ọmwa nọ wu nii mwẹ ra emwi eso ne uwa gba ru nọ ye sẹ ruẹ ọyẹnmwẹ .
E Junia ne a ka guan kaẹn ban keghi kha wẹẹ : “ Ẹi gia gie ighẹ ifuẹko nọ rhie mẹ , vbe etẹn gha gie uhunmwu gu mwẹ ya rhie igiọdu mẹ ra vbe iran gha gie na tie mwẹ .
Emwi vberriọ keghi rhiẹre ma wẹẹ I mwẹ emwa ni gele hoẹmwẹ mwẹ . ”
De odẹ ọvbehe ne kpataki na ya rhie ifuẹko ne ọmwa ?
Erhunmwu ọghe ima gha sẹtin ru iyobọ ne etẹn ima ni khiẹ .
Ma sẹtin gu iran na erhunmwu , ma sẹtin vbe gha mu ẹmwẹ iran ye erhunmwu .
Ẹi khuẹrhẹ na sẹtin na erhunmwu vbe ehe ne a na khiẹ . Ne a ma na mu egbe ẹre ye ọto , ma sẹtin gha do vbe unu , sokpan erhunmwu vberriọ wa rhie ifuẹko ne emwa ni khiẹ .
Dalene ne a ka vbe guan kaẹn ban keghi kha wẹẹ : “ Ẹghẹ eso nọ gberra vbe etẹn nikhuo eso mu otuẹ gu mwẹ , I na wẹẹ ne iran na erhunmwu .
Vbe omuhẹn , iran ka gha do vbe unu , sokpan zẹ vbene erhunmwu nii ya khian , iran ghi sẹtin gha tua unu mu ẹmwẹ ne iran taa , erhunmwu nii ghi do gha re nọ gele ke ekhọe rre .
Amuẹtinyan nọ wegbe kevbe ahoẹmwomwa ne iran mwẹ , keghi wa ye amuẹtinyan ọghe imẹ wegbe sayọ . ”
17 - 19 .
Vbọzẹe ne ọ na khẹke na ye gha rhie ifuẹko ne emwa ni khiẹ ?
Odẹ ughughan ẹre emwa ya khiẹ .
Ovbi ẹghẹ kherhe ẹre eso ya khiẹ sokpan ọghe emwa eso keghi kpẹ vbe otọ . Ọmwa gha wu , etẹn kevbe avbe ọse ghi gha bii rre do gha rhie ifuẹko ne emwa ni khiẹ .
Ẹghẹ eso gha ghi gberra nẹ , owa ne a na khiẹ ghi do ye hiẹrẹ .
Ẹghẹ na i re ẹghẹ ne u gha ya siegbe , u ye gha ru iyobọ nọ khẹke rhunmwuda e Baibol khare wẹẹ : “ Avbe ọse ghi gha rhie ahoẹmwọmwa ma vbe ẹghẹ hia , ẹdẹ oseghe ẹre a ye etẹn khẹ . ”
( Itan 17 : 17 ) Te ọ khẹke ne ima ye gha rhie ifuẹko ne emwa ni khiẹ , a te miẹn wẹẹ ẹghẹ akhiẹ nii gberra . — Tie 1 Tẹsalonaika 3 : 7 .
Emwi eso nọ werriegbe si akhiẹ ya ọmwa egbe , keghi re emwi nọ kaẹn ọmwa na hoẹmwẹ ọnrẹn nọ wu , vbe na ghee , emwi eso na gba gha ru kugbe , ugie ayere , ihuan eso , efoto eso , uwinhinmwẹ ọghe emwi eso kevbe ẹghẹ eso vbe ukpo .
Ọ mwẹ emwi eso ne ọdọ vbe amwẹ ru kugbe vbe na ghee asikoko kevbe ugie ayere ọghe uwu Jesu na yo . Ọkpa vbuwe iran gha ghi wu , nọ rre agbọn gha khian ghi ru emwi ne iran ka gba ru vbe ẹghẹ okaro , ọ keghi si akhiẹ .
Ọtẹn nokpia ọkpa keghi kha wẹẹ : “ I wa rẹn wẹẹ ugie ayere nokaro ọghe orọnmwẹ mwẹ , vbe iyeke uwu ọvbokhan mwẹ , gha si akhiẹ yọ mwẹ egbe , erriọ gele wa gha ye .
Sokpan etẹn eso keghi ru emwamwa ne avbe ọse ni sikẹ mwẹ sẹ do ya egbe rhorho mwẹ . ”
Ẹghẹ hia ẹre ọ khẹke na ya gha rhie ifuẹko ne emwa ni khiẹ .
E Junia ye vbe kha wẹẹ : “ Ẹghẹ hia ẹre etẹn ya rhie ifuẹko mẹ , iran i zẹ ẹghẹ kọ vbe ukpo ne iran ya rhie ifuẹko mẹ .
Ọna keghi wa ya ọyẹnmwẹ sẹ mwẹ .
Vbene ẹmwata , agharhemiẹn wẹẹ ma i wa sẹtin ya emwa ni khiẹ mianmian obalọ ne iran ye , ma gha sẹtin ru iyobọ nọ khẹke ne iran .
( 1 Jọn 3 : 18 ) E Gaby keghi kha wẹẹ : “ I wa kpọnmwẹ e Jehova ya odẹ ne ọ ya ye ediọn ru iyobọ mẹ , iran ma sẹ mwẹ rae hiehie vbe I rre uwu ibavbaro .
Iran ya mwẹ rẹn wẹẹ , e Jehova gele wa hoẹmwẹ mwẹ . ”
Vbọzẹe ne avbe eyan ọghe Jehova na gele rhie ifuẹko ne ima ?
Ọ keghi rhie ifuẹko ne ima , ne ima na rẹn wẹẹ , e Jehova nọ re ẹzi ọghe ifuẹko gha wabọre rua emwi hia nọ si akhiẹ vbe ẹghẹ ne ‘ avbe orinmwi ni rre idin gha ya họn urhu Kristi , iran ghi ke unu idin iran ladian ’ !
( Jọn 5 : 28 , 29 ) Osanobua yan rẹn wẹẹ : “ E Nọyaẹnmwa ne Udazi gha fuẹn uwu rua ẹdẹdẹmwẹdẹ . Ọ gha khiẹn ameve hin aro emwa hia rre . ” ( Aiz .
25 : 8 ) Vbe ẹghẹ nii , ne ima gha te ya gha “ gu enọ viẹ gha viẹ ” emwa hia ni rre otagbọn ghi “ gha gu enọ ghọghọ ghọghọ . ” — Rom .
12 : 15 .
E Baibol rhiẹre ma wẹẹ Josẹf ye rre agbọn vbe Jesu rre ukpo 12 .
Sokpan ọ khọ wẹẹ , e Josẹf ma ghi gha rre agbọn vbe Jesu ru emwi ọyunnuan nokaro , vbe ọ ya amẹ khian ayọn , rhunmwuda e Baibol ma yunu kaẹn Josẹf vbe ẹghẹ na .
Vbe Jesu rre uhunmwu erhan irrioya , ọ keghi tama ukọ e Jọn nọ gha gbaro ghee iye irẹn . Jesu ghẹ mu iwinna vberrio ye Jọn obọ akpawẹ Josẹf ye rre agbọn . — Jọn 19 : 26 , 27 .
Ako ọvbehe vbe evbagbẹn nọhuanrẹn ni he vbe rhie ifuẹko ne emwa nibun keghi re Psalm 20 : 1 , 2 ; 31 : 7 ; 38 : 8 , 9 , 15 ; 55 : 22 ; 121 : 1 , 2 ; Aizaia 57 : 15 ; 66 : 13 ; Filipai 4 : 13 ; kevbe 1 Pita 5 : 7 .
Ghee ne uhunmwuta “ Comfort the Bereaved , as Jesus Did ” nọ ladian vbe ebe The Watchtower ọghe November 1 , 2010 .
Emwi eso ne emwa gbẹn ya rhie ifuẹko ne emwa ni khiẹ :
“ Gha mwẹ ọnrẹn vbe orhiọn wẹẹ ma hoẹmwẹ ruẹ .
Ima ma wa rẹn vbene emwi ye ruẹ hẹ , sokpan e Jehova rẹn emwi ne u la gberra .
Ọ gha ru iyobọ nọ khẹke nuẹn .
Ma yayi wẹẹ erhunmwu ne ima na gha vbe ru iyobọ nuẹn . ”
“ E Jehova gha rhie ifuẹko nuẹn vbe uwu akhiẹ ne u ye na . ” “ Gi ẹre gha rhie ifuẹko nuẹn ne u na rẹn wẹẹ , ọmwa ne u hoẹmwẹ ọnrẹn nọ wu , rre ayere ọghe Osanobua .
Ẹi khian mianmian rẹn hiehie , ọ gha vbe huọn rẹn kpaegbe vbe ọ gha sẹ ẹghẹ . ”
“ Ọmwa ruẹ nọ wu i khian ghi dọlegbe wu ẹdẹ .
Osanobua i khian mianmian amuẹtinyan nọ rhiema , ya fi ẹghẹ nọ khian ya huọn rẹn kpaegbe vbe Paradais . ”
“ Ẹmwẹ ne unu i sẹtin gie obalọ na miẹn vbe ọmwa na hoẹmwẹ ọnrẹn gha wu , sokpan ma yaro ye ẹghẹ ne ẹmwẹ ne unu i khian vbe ya sẹtin gie ọyẹnmwẹ nọ khian gha sẹ ruẹ , vbe ẹghẹ ne Erha mwa nọ rre ẹrinmwi khian ya huọn ọmwa nu họemwẹ ọnrẹn kpaegbe vbe idin . ”
Agharhemiẹn wẹẹ ọ ma de emwi nọ rhia ne Ivbiotu e Kristi gbogba gae egbe iran , ọ ma khẹke ne iran rhie obọ gberra ilele ọghe Baibol vbe iran gha khian ru vberrio .
Ọna rhiema wẹẹ ọ ma khẹke ne a gha loo osisi vbe a gha dekun avbe izigan .
Gia ziro yan avbe ilele na :
Arrọọ ọghe emwa nagbọn wa hiunsi vbe aro e Jehova .
Ọsian ighẹ Devid rẹnrẹn wẹẹ obọ e Jehova “ ẹre arrọọ hia ke rre . ”
( Psm . 36 : 9 ) Nọnaghiyerriọ , Ovbiotu e Kristi a khian sinmwi oseghe ne egbe ẹre , ọ ma khẹke nọ gbe ọmwa rua ne esagiẹn ọmwa nii ghẹ do gha rrọọ ọre urhu . — Diut .
22 : 8 ; Psm .
51 : 14 .
Agharhemiẹn wẹẹ a gha sẹtin ya ọpia , ovbi odo ra ughanmwa gbe ọmwa rua vbe a ghaa sinmwi oseghe ne egbe ọmwa , osisi ẹre ọ ye kẹ sẹ na ya gbe ọmwa rua .
Deghẹ ọmwa ma dọn rẹn , ọ sẹtin tobọre dọn .
* Yevbesọni , oyi nọ mu osisi bu ọmwa gha die owa gha bẹghe ẹre wẹẹ ọyan owa vbe mwẹ osisi , ọ sẹtin ka fi , ọ gha lọghọ a ke miẹn wẹẹ ọmwa ma lae .
Vbe Jesu wẹẹ ne erhuanegbe ẹre khiẹn ẹwu iran ya dẹ umozo vbe asọn no kiekie nọ gbe vbe agbọn , ẹi re te ọ wẹẹ ne iran yae sinmwi oseghe ne egbe iran .
( Luk 22 : 36 , 38 ) Te Jesu hoo nọ yae maa iran emwi : Ọ ma hoo ne iran da ọmwa esagiẹn deghẹ ẹbu ni viọ emwi igbinna na lẹga iran .
( Luk 22 : 52 ) E Pita ghi ya umozo fian ehọ ọviẹn ọghe ogie ohẹn nẹ , e Jesu keghi tama rẹn wẹẹ : “ Rhie umozo ruẹ ye ako ẹre . ”
Vbe iyeke ọni , e Jesu keghi mu ilele na gbọ ne Ivbiotu e Kristi , vbe ọ khare wẹẹ : “ Iran ni viọ umozo hia gha la obọ umozo yo owa . ” — Mat .
26 : 51 , 52 .
Ze vbene ebe Maika 4 : 3 khare , emwa Osanobua gha ya ‘ umozo iran khian ẹguẹ , iran vbe ya asoro iran khian ulema . ’
Te a wa rẹn Ivbiotu e Kristi ye emwa ni gualọ ọfunmwegbe . Iran keghi lele ibude ne Pọl rhie ne etẹn vbe Rom : “ Ọmwa gha ruẹ khọ , ghẹ vbe ye ọkhọ ha ẹre nẹẹn . . . .
Zẹ vbene ọ kaan ruẹn , hia vbe odẹ ke odẹ ne uwa vbe emwa hia gba gha ma ẹko egbe . ”
( Rom . 12 : 17 , 18 ) Agharhemiẹn wẹẹ e Pọl rhie uhunmwu mwẹ atatabọ vbe ẹbe nibun nọ la gberra ya sẹ ẹbe vbe obọ avbe izigan , ọ ma rhunmwuda oseghe na sinmwi ne egbe ọmwa rhie obọ gberra ilele ni rre Baibol . ( 2 Kọr .
11 : 26 ) Nọghayayerriọ , ọ keghi mu ẹtin yan Osanobua rhunmwuda ọ rẹnrẹn wẹẹ ẹwaẹn nọ rre Ẹmwẹ ọghẹe “ ẹre ọ dunna na sẹ umozo . ” — Asan .
9 : 18 .
Ivbiotu e Kristi rẹnrẹn wẹẹ arrọọ wa hiunsi sẹ emwi ewe .
Iran rẹnrẹn wẹẹ , ‘ vbene ọmwa rhirhi fe sẹ hẹ , ẹi re emwi ne ọ mwẹ ẹre ọ rhie arrọọ nẹẹn . ’
( Luk 12 : 15 ) Deghẹ oyi nọ mu osisi bu ọmwa gha die owa ma fi ekhọe werriẹ vbene a loo arhẹrhẹ sẹ , te ọ khẹke ne Ovbiotu e Kristi lele ẹmwẹ ibude ọghe Jesu na : “ Ghẹ rria ikhi ne egbuẹ vbe ọmwa ke ọmwa gha ru ruẹ khọ . ”
Gi ẹre viọ emwi nọ hoo nọ viọ gha khian . ( Mat .
5 : 39 , 40 ; Luk 6 : 29 ) * Ọ ma zẹdẹ khẹke ne ima gha ru emwi nọ gha ye emwa dan yaro ye ima egbe .
E Baibol khare wẹẹ ne ima ghẹ gha ya emwi ewe “ ne emwa nagbọn bẹghe ” ghagha rhunmwuda emwi vbenia sẹtin si ima fi ẹti . — 1 Jọn 2 : 16 ; Itan 18 : 10 .
Ivbiotu e Kristi i ru emwi nọ gha rhua ọmwa ọvbehe owẹ .
( Rom . 14 : 21 ) Ọ sẹtin rhua etẹn eso owẹ vbe iko vbe iran gha rẹn wẹẹ ọtẹn mwẹ osisi nọ ya gbogba gae egbe ẹre .
Ma sẹtin gha mwẹ asẹ vberriọ sokpan rhunmwuda ahoẹmwọmwa , ẹmwẹ emwa ọvbehe ẹre ima mu ye okaro . — 1 Kọr .
10 : 32 , 33 ; 13 : 4 , 5 .
Ivbiotu e Kristi keghi rhie igiemwi esi yotọ ne emwa ọvbehe .
( 2 Kọr . 4 : 2 ; 1 Pit . 5 : 2 , 3 ) Ovbiotu e Kristi ghaa mwẹ osisi nọ ya gbogba gae egbe ẹre , ediọn vbe iko ghi rhie adia nẹẹn .
Deghẹ ọ ma rhie adia nii , ọni rhiema wẹẹ ẹi rhie igiemwi esi yotọ . Ọtẹn vberriọ i sẹtin gha mwẹ ukpamuyọmọ ne kpataki vbe iko .
Erriọ vbe nọ ne ọtẹn nọ ru iwinna ne a na loo osisi .
Ọ wa gualọ iwinna ọvbehe ẹre ọ maan sẹ .
*
Vbene ẹmwata , dọmwadẹ Ovbiotu e Kristi ẹre ọ khian tobọre ru atamuolọyan ọghe vbene ọ gha ya gbogba gae egbe ẹre , ẹgbẹe ọre kevbe emwi nọ mwẹ , erriọ vbe nọ ne aro iwinna nọ hoo nọ ru .
Vbọrhirhighayehẹ , te ọ khẹke nọ lele ilele ni rre Baibol rhunmwuda ne Osanobua na hoẹmwẹ ima , ẹre ọ zẹe ne ọ na dia ima .
Ọna ẹre ọ zẹe ne Ivbiotu e Kristi ni deziẹn vbe odẹ ọghe orhiọn i na ye osisi gbogba gae egbe iran rhunmwuda emwa dan .
Iran rẹnrẹn wẹẹ iran gha mu ẹtin yan Osanobua , iran na vbe ya ilele ọghẹe gha ru emwi vbe arrọọ ọghe iran , iran gha miẹn agbẹkunsotọ vbe etẹbitẹ . — Psm .
97 : 10 ; Itan 1 : 33 ; 2 : 6 , 7 .
Vbe ẹghẹ orueghe nọkhua , e Jehova ẹre Ivbiotu e Kristi khian ya egbe kọ , iran i khian sinmwi oseghe ne egbe iran
Ovbiotu e Kristi sẹtin dẹ osisi nọ ya gha yo oha ọbafi ra nọ ya gha khulo avbe aranmwẹ ni khọ .
Ẹghẹ nẹi ya loo ẹre , te ọ khẹke nọ viọ avbe agele ni rrọọ hin , ọ vbe muẹn lẹre vbe ehe ne ọmwa ma rẹn .
Vbe ehe ne arriọba i na kue ne ọmwa gha mwẹ osisi ra ọ mwẹ uhi na lele a ke do gha mwẹ ọnrẹn , ọ khẹke ne Ovbiotu e Kristi lele uhi vberriọ . — Rom .
13 : 1 .
Emwi eso ne ọmwa gha ru nai ghẹ mieke na muẹn yagha rre ne uhunmwuta “ How to Prevent Rape ” vbe Awake ! ọghe March 8 , 1993 .
U gha hoo ne u rẹn sayọ vbekpae iwinna ne a na loo osisi , ya ghee ebe Owa Ọkhẹ ọghe November 1 , 2005 , ipapa 31 ; kevbe ọghe July 15 , 1983 , ipapa 25 - 26 .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Vbe Grójec , ọtẹn nokpia ọkpa kporhu ma ọkpa vbe usun emwa ni winna vbe ugbo apple
ETẸN NI YA IYẸN WEWE
EMWA NE IRAN GU RUẸ E BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
“ Wa rho e Nọyaẹnmwa ! . . . ọ rhiẹnrhiẹn , ọ vbe kei ne a rho ẹre ! ” — PSM .
147 : 1 .
IHUAN : 104 , 152
gha gbọyẹmwẹ ye odẹ ne Jehova ya gbaroghe ruẹ ?
gha mwẹ ilẹkẹtin wẹẹ Osanobua gha yọ ruẹ ike ?
rẹn odẹ ne Jehova ya ye Ẹmwẹ ọnrẹn fu emwa rẹn ẹko rre ?
1 - 3 . ( a ) De odẹ ẹghẹ ne a ya gbẹn Psalm 147 ?
( b ) De emwi ne ima gha miẹn ruẹ vbe Psalm 147 ?
ỌMWA gha ya ifuẹro ru iwinna na waa re ra ọ rhie akpa esi ma , te ọ khẹke na tian rẹn .
Deghẹ ima tian emwa nagbọn ye emwi esi ne iran ru , inu ghi nọ ne Jehova ! Emwi bun ne ima gha tian Osanobua yi .
Ma sẹtin rhie urhomwẹ nẹẹn ye ẹtin ẹnrẹn nẹi mwẹ okhiẹ oha nọ ya yi emwi hia kevbe ahoẹmwọmwa nọ mwẹ daa ima katekate ne ọ na ya Ovbi ẹre ru izọese adẹwerriegbe rhunmwuda orukhọ ọghe ima .
Ekhọe hia ẹre ọmwa nọ gbẹn Psalm 147 ya rho e Jehova .
Ọ na vbe rhie igiọdu ne emwa ọvbehe ne iran vbe gha rhie urhomwẹ ne Osanobua . — Tie Psalm 147 : 1 , 7 , 12 .
Ima ma wa rẹn ọmwa nọ gbẹn Psalm 147 sokpan ọ khọ wẹẹ , ọmwa nọ gbẹn ọnrẹn rrọọ vbe ẹghẹ ne Ivbi izrẹl ya werriegbe gha die Jerusalẹm , vbe Jehova fan iran hin imu ọghe Babilọn rre nẹ . ( Psm .
147 : 2 ) Ọsian nọ gbẹn Psalm 147 keghi rho Osanobua rhunmwuda ẹkpotọ nọ werriegbe kie ne Ivbi Izrẹl ya ga e Jehova vbe odẹ ọghe ẹmwata .
Ọ yevbe yunu kaẹn emwi nibun ọvbehe nọ gha ya ima rho e Jehova .
De emwi eso nọ yunu kaẹn ?
Vbọzẹe ne uwẹ gha na “ Rho e Nọyaẹmwa ” ? — Psm .
147 : 1 .
Ọba e Sairọs ghi fan Ivbi Izrẹl nẹ , vbe uwẹ a roro wẹẹ ọ ghaa ye hẹ vbe ekhọe iran ?
Vbọzẹe ne ọ na gha yerriọ ?
Muẹn roro vbene emwi ghaa ye hẹ ne Ivbi Izrẹl vbe Babilọn .
Ivbi e Babilọn na gha ye iran gbogiẹ , iran na tama iran wẹẹ : “ Wa so ihuan e Zaiọn ọkpa ma ima ! ”
Ivbi Izrẹl ma kue so ihuan rhunmwuda ẹghẹ ne a kha na , e Jerusalẹm nọ te ya iran sọyẹnmwẹ , khian otọ nọ gbe ẹvbi nẹ .
( Psm .
137 : 1 - 3 , 6 ) Ifuẹko ẹre iran ghi gha gualọ rhunmwuda akhiẹ ne iran ghaa ye .
Vbọrhirhighayehẹ , zẹ vbene Osanobua tae yotọ , e Sairọs ne Ọba ọghe Pẹsia ẹre ọ gele do fan Ivbi Izrẹl hin imu e Babilọn rre .
Irẹn ẹre ọ khọn e Babilọn muotọ , ọ na vbe kha wẹẹ : “ E Nọyaẹnmwa ẹre ọ fian okhuo mẹ wẹẹ ne I bọ Ọgua Osa ne irẹn vbe Jerusalẹm .
Rhunmwuda ọnii nia , wa hia ni re emwa Osanobua , wa gha rrie odọni , te Nọyaẹnmwa ne Osanobua uwa gha deba uwa . ”
( 2 Krọ . 36 : 23 ) U miẹn vbene amusẹ ọghe ẹmwẹ akhasẹ na gha fu Ivbi Izrẹl ẹko rre hẹ !
De emwi ne aro ọsian na dae , vbe nọ dekaan odẹ ne Jehova ya rhie ifuẹko ne emwa rẹn ?
E Jehova wa gha rhie ifuẹko ne agbẹnvbo Izrẹl sokpan , ọ ma rhie aro gberra dọmwadẹ iran .
Erriọ vbe ruẹ vbe ẹdẹnẹrẹ .
Ọsian na , keghi gbẹn vbekpae Osanobua wẹẹ : “ Ọ mu iran ne ekhọe ẹre rhiae egbe rran , ọ keghi vbe gbalọ iran ẹwẹn . ”
( Psm . 147 : 3 ) E Jehova gele wa gbaroghe emwa rẹn vbuwe ọlọghọmwa ne iran rhirhi gha ye .
Vbe ẹdẹnẹrẹ , ekhọe hia ẹre Jehova ya rhie ifuẹko ne emwa ne iro haan rẹn . ( Psm .
34 : 18 ; Isa . 57 : 15 ) Ọ keghi ya ima waan , erriọ vbe ya rhie ẹrhiọn ye ima iwu ne ima mieke na sẹtin mudia gbain vbuwe ọlọghọmwa ne ima rhirhi gha ye . — Jems .
1 : 5 .
De emwi ne ima miẹn ruẹ vbe ẹmwẹ ne ọsian tae vbe ebe Psalm 147 : 4 ?
( Ghee efoto nọ rre omuhẹn . )
Ọsian na ghi rhie ekhọe daa orere ẹrinmwi . Ọ keghi kha wẹẹ , e Jehova rẹnrẹn “ inu ne avbe orhọnmwẹ khin , ọ na he dọmwadọghọe eni . ” ( Psm .
147 : 4 ) Vbọzẹe ne ọsian na , na suẹn gha guan kaẹn evbayi ni rre orere iso ?
Gia ziro yan rẹn : Ọsian na keghi ye aro kẹkan bẹghe orhọnmwẹ eso vbe orere iso , sokpan ọ ma rẹn inu ne ehia khin .
Vbe ẹdẹnẹrẹ , avbe umẹwaẹn keghi do bẹghe ẹre wẹẹ , ẹi re avbiẹ orhọnmwẹ ọ rre orere iso .
Eso khare wẹẹ , orhọnmwẹ ne a mwamwa ye ititi orhọnmwẹ ọkpa na tiẹre Milky Way galaxy keghi re uye nibun kevbe wẹẹ ititi orhọnmwẹ ni rre orere iso keghi re ikpẹ ekhae nai sẹtin ka !
Emwa nagbọn i sẹtin ka orhọnmwẹ hia ni rre orere iso sokpan Ayi ọghomwa rẹn eni edọmwadẹ iran .
( 1 Kọr .

15 : 41 ) Osanobua nọ rẹn eni orhọnmwẹ hia , wa vbe rẹn dọmwadẹ ima .
Ọ rẹn ehe ne ima ye , vbene emwi ye ima hẹ zẹẹ , emwi ne ima gualọ kevbe ẹghẹ ne ima vbe ya gualọe !
7 , 8 . ( a ) De emwi ne Jehova rhie aro tua vbe ọ ghaa ru iyobọ ne emwa rẹn ya la edanmwẹ gberra ?
( b ) De igiemwi nọ rhiẹre ma wẹẹ e Jehova mwẹ ẹnina ?
E Jehova rẹn emwi ne u la gberra , ọ gha vbe sẹtin ru iyobọ vbe u ghaa rre ọlọghọmwa .
( Tie Psalm 147 : 5 . )
U sẹtin gha roro ẹre wẹẹ ọlọghọmwa ne u ye kpọlọ sẹ ruẹ gbe , sokpan Osanobua rẹn emwi ne u gha sẹtin zin , ‘ ọ yerre wẹẹ , ekẹn ẹre u khin . ’ ( Psm .
103 : 14 ) Rhunmwuda ima ma gba , ma keghi ru abakuru ọkpa yangbe yangbe .
Ọ sẹtin gha re ẹmwẹ nọ ma khẹke nọ ke ima unu ladian , ọ sẹtin gha re iziro nọ ma gba , ọ sẹtin vbe gha re igbọvo .
Emwi vbenia i ya ima ghọghọ hiehie .
Agharhemiẹn wẹẹ e Jehova i mwẹ abakuru , ọ wa rẹn zẹẹ , vbene ekhọe ima ye hẹ vbe ima gha ru abakuru ! — Aiz .
40 : 28 .
Ughaghe Jehova ka ru iyobọ nuẹn ya la edanmwẹ eso gberra nẹ . ( Aiz .
41 : 10 , 13 ) Emwi vbenia sunu ne ọtẹn nokhuo ọkpa na tie ẹre Kyoko nọ re arọndẹ .
Orhiọn keghi gbe yọ re iwu vbe ọ kpaa gha rrie ehe ọvbehe ya gha kporhu .
Vbe Jehova a ya ru iyobọ nẹẹn hẹ ? Ọ keghi loo etẹn .
Ne iran na rẹn vbene emwi ye ọtẹn nokhuo na hẹ , iran keghi ru iyobọ nọ khẹke nẹẹn .
Ọ na yevbe ne Jehova tama ọtẹn nokhuo na wẹẹ , “ I hoẹmwẹ ruẹ , ẹi re rhunmwuda ne u na re arọndẹ sokpan rhunmwuda ovbi mwẹ ẹre u khin , u vbe ye arrọọ ọghuẹ fiohan mẹ .
I hoo ne u gha sọyẹnmwẹ arrọọ ọghuẹ zẹvbe ọsosẹ ọghomwẹ . ”
De vbene Jehova he ya rhiẹre ma wẹẹ , irẹn rẹn emwi ne u la gberra ?
9 , 10 .
De iyobọ ne Jehova ka wa ru ne emwa rẹn ?
Ru igiemwi yọ .

Ugbẹnso u sẹtin gha si osi ye ẹmwẹ evba gha re evba gha daa .
Emwi nọ khẹke ne u yerre ọre wẹẹ , e Jehova ẹre ọ yi agbọn na , nọ gha maan emwiokọ , ne ima gha miẹn evbare re uhiẹn ya sẹ egbe ivbi ahianmwẹ .
( Tie Psalm 147 : 8 , 9 . )
E Jehova ẹre ọ rhie evbare ne ivbi ahianmwẹ , nọnaghiyerriọ , gha mwẹ ilẹkẹtin wẹẹ , ọ gha kpemehe emwi hia ne u gualọ vbe odẹ ọghe ikpakpa . — Psm .
37 : 25 .
Nọ ghi ru ekpataki sẹ ọre ne Jehova na kpemehe emwi hia ne ima gualọ vbe odẹ ọghe orhiọn .
Ọna ẹre ọ ghi ya ima mwẹ “ ọfumwegbe Osanobua , ne ọ gberra ne ọmwa ne agbọn gha sẹtin rẹn otọ ẹre . ”
( Fil . 4 : 6 , 7 ) Gima guan kaẹn vbene Jehova ya mudia ne Mutsuo kevbe ọvbokhan rẹn hẹ , vbe odekun ẹrhia na tiẹ ẹre tsunami sunu vbe Japan vbe 2011 .
Odukhunmwu owa iran ne iran hinrin , ẹre ọ zẹe ighẹ iran miuhunmwu .
Sokpan iyobemwihia ne iran mwẹ ẹre ọ wii iran vbe ẹdẹrriọ .
Asọn nii , iran keghi vbiẹ ughugha ọkpa nọ guọghua vbe owa iran vbuwe oni kevbe ebiebi .
Ẹdẹ ghi gbe , iran na gha gualọ ebe ne iran gha tie nọ gha rhie igiọdu ne iran .
Ebe ọkpa ne iran ghi sẹtin miẹn ọre 2006 Yearbook of Jehovah’s Witnesses .
Zẹ vbene Mutsuo ya wee ebe na , ọ keghi bẹghe uhunmwuta nọ khare wẹẹ , “ Odekun Ẹrhia Ọghe Tsunami Ne A Ma He Miẹn Egbọre Ẹdẹ . ”
Ọ keghi guan kaan igbohiotọ nọ sunu vbe Sumatra vbe 2004 nọ si e tsunamis ọghe ọhanabe ne a ma he miẹn egbọre ẹdẹ .
Mutsuo vbe amwẹ ọnrẹn ghi tie emwi nọ sunu vbe odekun ẹrhia nii , iran na viẹ egbe rua .
Ọ keghi wa dewuarorua wẹẹ , Osanobua ẹre ọ rhie igiọdu ne iran vbe ẹghẹ ne iran wa ya gualọe zẹẹ .
E Jehova vbe kpemehe emwi ne iran gualọ vbe odẹ ọghe ikpakpa .
Etẹn kegha viọ ukpọn kevbe evbare gie iran sokpan emwi nọ ghi rhie igiọdu ne iran sẹ , ọre otuẹ ne emwa ne otu e Jehova ya zihegbe mu gie iran .
Mutsuo keghi kha wẹẹ : “ Te Jehova wa sikẹ dọmwadẹ ima nọ mieke na gha gbaroghe ima .
U miẹn vbene ọ ya fu ima ẹko rre hẹ ! ”
Emwi nọ gha ya ima deziẹn vbe odẹ ọghe orhiọn ẹre Jehova ka kpemehe ẹre ọ ke do kpemehe emwi ne ima gualọ vbe odẹ ọghe ikpakpa .
De emwi nọ khẹke ne ima ru ne Jehova mieke na ru iyobọ ne ima ?
E Jehova muegbe nọ ya “ tọn ọmwa ne ọ mu egberriotọ mu . ”
( Psm . 147 : 6a ) De emwi nọ khẹke ne ima ru ne Jehova mieke na ru iyobọ vberriọ ne ima ?
Te ọ khẹke ne ima gha gu Osanobua mu obọ .
Ne ima mieke na gha re emwa ni gu e Jehova mu obọ , te ọ khẹke ne ima gha re emwa ọmẹhẹ .
( Zẹf . 2 : 3 ) Emwa ọmẹhẹ keghi mudia khẹ ẹghẹ ne Osanobua gha ya dia emwi ke emwi nọ ma gbe ye uviẹn kevbe ẹghẹ nọ khian ya sọfurre ye ọlọghọmwa ne iran ye .
Emwa vbenia ẹre Jehova ya ekhọe hia miẹn yi .
12 , 13 . ( a ) Ne Osanobua mieke na ru iyobọ ne ima , de emwi nọ khẹke ne ima gbaengbe na ?
( b ) De emwa ni ya ẹko rhiẹnrhiẹn e Jehova ?
E Jehova keghi vbe “ rẹnkhẹn ọmwa dan mu otọ . ”
( Psm . 147 : 6b ) Ẹmwẹ nọ wegbe ẹre e Baibol loo ro mwa .
Ne emwi vbenia ghẹ mieke na sunu daa ima , tẹ ọ khẹke ne ima gha khuiwu emwi ne Jehova khuiwu ẹre . ( Psm .
97 : 10 ) Vbe igiemwi , te ọ khẹke ne ima gha khuiwu alamoghẹ .
Ọni rhiema wẹẹ , ma i khian gha mwẹ obọ vbe emwi nọ gha si ima fi uyinmwẹ vberriọ , vbe na ghee ughe ọghe ikpia vbe ikhuo ni bannuan . ( Psm . 119 : 37 ; Mat .
5 : 28 ) Agharhemiẹn wẹẹ ọna i khuẹrhẹ , te ima gha hia rhunmwuda , afiangbe ọghe Jehova i re emwi nọ khẹke nọ la ima ban .
Ma i mwẹ ẹtin ne egbe ima , nọnaghiyerriọ , te ọ khẹke ne ima hẹnhẹn egbe yan Osanobua ne ima sẹtin musọe .
Ẹko i khian rhiẹnrhiẹn Osanobua deghẹ ima na hẹnhẹn egbe yan emwa nagbọn ne iran miẹn ima fan , ọni ẹre Baibol tie ẹre “ avbe ẹsin ni mwẹ ẹtin ” kevbe “ ivbiyokuo ni wegbe . ”
( Psm .
147 : 10 ) Nọghayayerriọ , te ima gha rinmwian e Jehova nọ ru iyobọ ne ima .
Egbe erhunmwu ne ima na i wọọ e Jehova , ọ gha khọn rẹn deghẹ ima nọ emwi ọkpa yangbe yangbe .
Ọna ẹre ọ ya irẹn lughaẹn ne ọbude emwa nagbọn .
E Baibol kha re wẹẹ , “ Iran ni ya ọghọ nẹẹn ẹre ọ ya ẹko rhiẹnrhiẹn ọnrẹn , iran ni mu ẹtin yan ahoẹmwọmwa rẹn nẹi beghe . ( Psm .
147 : 11 ) Rhunmwuda ahoẹmwọmwa ọghe Jehova nẹi beghe , ma mwẹ ilẹkẹtin wẹẹ ẹi khian sẹ ima rae .
Ọ gha ru iyobọ ne ima ya khọnmiotọ yan ahoo ọghe ikpakpa .
Vbọ ye ọsian gha mwẹ ilẹkẹtin ?
E Jehova ru emwi nibun nẹ , nọ gha ya ima gha mwẹ ilẹkẹtin wẹẹ irẹn gha ru iyobọ ne ima vbe ima ghaa rre uwu ọlọghọmwa .
Ọsian ghi muẹn roro vbene Jehova ya ru iyobọ ne Ivbi Izrẹl , ne iran na sẹtin werriegbe gha die Jerusalẹm , ọ keghi kha wẹẹ : “ Rẹn ru ẹre ne onurho uwa wegbe ; ọ fiangbe emwa ruẹn .
Ọ ru ẹre ne ẹbe fo la ehe ne otọe uwa lae . ”
( Psm . 147 : 13 , 14 ) Ọ keghi wa rhie ilẹkẹtin ne ọsian na , ne ọ na rẹn wẹẹ Osanobua gha ya onurho iran wegbe sayọ , nọ rhiema wẹẹ , Osanobua muegbe nọ ya gbogba gae emwa rẹn !
Iro gha haan ima rhunmwuda edanmwẹ ne ima la gberra , de vbene Ẹmwẹ Ọghe Osanobua ya ru iyobọ ne ima hẹ ?
( Ghee okhuẹn 15 - 17 )
15 - 17 . ( a ) De vbene emwi ye ima hẹ vbe ima ghaa werriẹ aro daa ọlọghọmwa eso ?
De odẹ ne Jehova ya ye Ẹmwẹ ọnrẹn ru iyobọ ne ima ?
( b ) De igiemwi nọ rhiẹre ma wẹẹ Jehova ya ẹmwẹ ọnrẹn dia ima “ ẹgiẹgiẹ ” ?
U gha werriẹ aro daa ọlọghọmwa nọ ya ruẹ si osi , ghẹ mianmian wẹẹ , ẹwaẹn nọ ke obọ e Jehova rre gha sẹtin ru iyobọ nuẹn ya guẹ loo .
Ọsian keghi kha wẹẹ Osanobuạ “ gu otọ guan , ẹgiẹgiẹ ẹre ọ na ru emwi ne ọ tae . ”
Ọsian ghi yunu kaẹn esia , amẹ nọ zeze vbe ebubẹ kevbe ikpamẹ nọ zeze zẹvbe ikpokuta , ẹre ọ na kha wẹẹ : “ Ai miẹn ọmwa ne egbe ẹre gha sẹtin rrọ oni ne ọ zẹ rre ! ”
Ọsian keghi vbe rhie tẹ wẹẹ , vbe Osanobua “ guanrẹn , avbe esia nii keghi ranran . ”
( Psm . 147 : 15 - 18 ) Osanobua nọ re Ẹzi ẹwaen , nọ vbe re Olẹtin nọ dia esia , amẹ nọ zeze vbe ebubẹ kevbe ikpamẹ nọ zeze zẹvbe ikpokuta , gha vbe sẹtin ru iyobọ nuẹn ya khọnmiotọ vbe ọlọghọmwa ne u rhirhi gha ye .
E Jehova keghi ya Ẹmwẹ ọghẹe dia ima “ ẹgiẹgiẹ ” vbe ẹdẹnẹrẹ .
De odẹ nọkhin ? Ọni ọre ne ọ na rhie adia ne ima vbe ẹghẹ ne ima ya gualọe zẹẹ .
Muẹn roro ere ne u miẹn vbe Baibol na tie , ebe ne ọviẹn nọ gia mu ẹtin yan kevbe nọ fuẹro gbẹnnẹ ladian , JW Broadcasting , jw.org , ibude ne a miẹn vbe obọ ediọn kevbe etẹn na gu mu obọ . ( Mat .
24 : 45 ) Uwẹ tobọ uwẹ ma he miẹn ọnrẹn vbe arrọọ ọghuẹ vbene Jehova ya rhie adia nuẹn hẹ ?
E Simone miẹn ọnrẹn nẹ vbe arrọọ ọghẹe .
Ọmwa nẹi ghee egbe ẹre sẹ emwi rhọkpa ẹre ghaa nọ . Ọ sẹrriọ wẹẹ , ọ na gha gbawawẹ deghẹ Osanobua gha miẹn ugamwẹ irẹn yi .
Ẹghẹ ke ẹghẹ ne orhiọn ya gbe ye ọre iwu , ọ ghi rhiegba ye erhunmwu ne a na .
Ọ na wa vbe gha tie Baibol vbe ẹghẹ hia .
Ọtẹn nokhuo na keghi kha wẹẹ : “ Ẹi mwẹ ẹghẹ ọkpa ne Jehova he ya sẹ mwẹ rae .
Ẹghe hia ẹre ọ ya rhie adia kevbe ẹrhiọn yọ mwẹ iwu . ”
Ọna ẹre ọ zẹe ne ọ na do gha ghee egbe ẹre zẹvbe ọmwa nọ mwẹ esa nọ ye .
De emwi nọ sẹ ima ọyẹnmwẹ ? Vbọzẹe ne ima gha na “ Rho e Nọyaẹnmwa ” ?
Ọsian na rẹnrẹn wẹẹ , agbẹnvbo ọghe Izrẹl nẹdẹ ọre emwa ne Osanobua hannọ zẹ .
Iran ọkpa ẹre Osanobua ghaa “ gie uhunmwu gie , ” iran ọkpa ẹre ọ vbe gha miẹn “ igiode ọre kevbe uhi ” ọghẹe .
( Tie Psalm 147 : 19 , 20 . )
Vbe ẹdẹnẹrẹ , ma mwẹ ukpamuyọmọ nọ hiunsi , ọni ọre ne ima na ya eni Osanobua waengbe .
Ọ keghi sẹ ima ọyẹnmwẹ ne ima na rẹn e Jehova , ne Ẹmwẹ Ọnrẹn na dia ima kevbe ne ima na gu ẹre ru ọse .
Zẹvbe ọsian nọ gbẹn Psalm 147 , uwẹ i vbe mwẹ emwi nọ gha ya ruẹ gha “ Rho e Nọyaẹnmwa ” kevbe nọ gha ya ruẹ rhie igiọdu ne emwa ọvbehe ya ru vberriọ ?
“ Gha gualọ ọyẹnmwẹ ruẹn vbe uwu e Nọyaẹnmwa ; rẹn gha vbe rhie ahoo ekhọe ruẹ nuẹn . ” — PSM .
37 : 4 .
IHUAN : 89 , 140
De azẹ nọ gha ya ruẹ sọyẹnmwẹ arrọọ ruẹ vbe odaro ?
De ere ne igbama miẹn vbe iran gha ye egbe ọvbokhan rhiegbe ye iwinna ugamwẹ ọghe ẹghẹ hia ?
De ẹkpotọ nọ kie , vbe a gha rhiegbe ye iwinna arọndẹ ọghe ẹghẹ hia ?
De azẹ nọ khẹke ne igbama ru ? Vbọzẹe nọ ma na khẹke ne iran gha fian afianma ?
( Ghee efoto nọ rre omuhẹn . )
UWA ne igbama rẹnrẹn wẹẹ , vbene ọmwa te kpa gha rrie ehe , te ọ khẹke nọ muegbe ehe nọ rrie yotọ ọ ke la odẹ .
Te arrọọ yevbe na rrie ehe , a ghaa rre igbama ẹre ọ na khẹke na mu egbe ẹre yotọ .
Vbene ẹmwata , na do ru azẹ ọghe vbene a gha ya loo arrọọ ọghomwa hẹ i re emwi nọ khuẹrhẹ .
Ọmokhuo ọkpa na tie ẹre Heather keghi kha wẹẹ : “ Na do ru azẹ ọghe vbene a gha ya loo arrọọ ọghomwa hẹ keghi re emwi nọ ya osi si ọmwa . ”
Sokpan ghẹ fian afianma rhunmwuda e Jehova khare wẹẹ : “ Wa ghẹ fian afianma , I gu uwa rrọọ .
Mẹ ọrọre Osanobua uwa , wa ghẹ gie emwikemwi mu uwa ohan .
I gha ya uwa wegbe , I gha yi uwa obọ . ” — Aiz .
41 : 10 .
Vbua ya rẹn hẹ wẹẹ e Jehova hoo ne u ru azẹ nọ gha ya ruẹ sọyẹnmwẹ arrọọ ruẹ ?
E Jehova hoo ne ima ya ẹwaẹn ru azẹ nọ dekaan vbene ima gha loo arrọọ ọghe ima hẹ . ( Asan . 12 : 1 ; Mat .
6 : 20 ) Ọ hoo ne u gha sọyẹnmwẹ .
Emwi hia ne irẹn yi ne ima sọyẹnmwẹ ọnrẹn ẹre ọ suigiẹ yọ .
Irẹn ẹre ọ gbaroghe ima , irẹn ẹre ọ vbe maa ima odẹ nọ ghi maan sẹ ne ima gha ya loo arrọọ ọghe ima .
E Jehova keghi tama emwa ni ma kue lele adia ọghẹe wẹẹ : “ Uwa na wẹẹ te uwa ra he uhunmwu yọ mwẹ obọ ne uwa gha ru emwi dan . . .
Ẹko gha sẹ iran ni ga mwẹ ọyẹnmwẹ sokpan , wa gha fa egbua . lran gha so ihuan oghọghọ , sokpan wa gha viẹ eve orriara . ”
( Aiz .
65 : 12 - 14 ) Ọ keghi rhie uyi gie Jehova vbe emwa rẹn gha ya ẹwaẹn ru azẹ nọ dekaan arrọọ ọghe iran . — Itan 27 : 11 .
De azẹ ne Jehova hoo ne u ru ?
De azẹ ne Jehova hoo ne u ru nọ dekaan arrọọ ruẹ ?
Ne ima mieke na gha sọyẹnmwẹ arrọọ , te ima gha ga Osanobua vbuwe amuẹtinyan . ( Psm .
128 : 1 ; Mat . 5 : 3 ) Te ima wa lughaẹn ne avbe aranmwẹ rhunmwuda arrọọ ọghe iran ma gberra na rri evbare , na wọn amẹ kevbe na biẹlẹ emọ .
Sokpan Osanobua hoo ne ima loo arrọọ ọghe ima vbe odẹ nọ hiunsi sẹ ọghe avbe aranmwẹ .
Ayi ọghomwa keghi re “ Osanobua ahoẹmwọmwa , ” ‘ Osanobua nọ sọyẹnmwẹ , ’ nọ yi ima ne ima gha “ ye vbe irẹn . ” ( 2 Kọr . 13 : 11 ; 1 Tim . 1 : 11 ; Gẹn .
1 : 27 ) U gha ya egbe taa Osanobua , u vbe gha sọyẹnmwẹ .
E Baibol khare wẹẹ : “ Ne a gha rhie ne emwa ọvbehe ẹre ọghọ ye sẹ ne a gha ghee emwa ọvbehe obọ . ”
( Iwinna 20 : 35 ) Ẹmwata nẹi gia muan ẹre ọni khin .
Sokpan uwẹ he miẹn emwi ẹwaẹn na vbe arrọọ ọghuẹ ẹdẹ ra ?
Nọnaghiyerriọ , te Jehova hoo ne u ru azẹ nọ gha kie ẹkpotọ nuẹn ya rhiẹre ma wẹẹ , u họemwẹ irẹn kevbe ogieva ruẹ . — Tie Matiu 22 : 36 - 39 .
4 , 5 .
De emwi nọ ye Jesu gha sọyẹnmwẹ ?
Igiẹmwi nọ ghi maan sẹ ẹre Jesu rhie yotọ ne igbama .
Ẹi mwẹ e Jesu ma ku vbe ọ rre ọvbokhan .
Sokpan e Baibol khare wẹẹ , a miẹn “ ẹghẹ ne a ya ku . ” ( Asan .
3 : 4 ) Evbagbẹn Nọhuanrẹn na tie keghi ye Jesu sikẹ Jehova sayọ .
Vbe ọ rre ukpo iweva , ọ keghi kpa emamwaemwi ọghe Ivbi e Ju odin ighẹ odẹ ne Jesu ya gha “ ye ẹwaẹn rhie ewanniẹn ye inọta ” vbe Ọgua Osa . — Luk 2 : 42 , 46 , 47 .
E Jesu ghi de agikpa nẹ , iwinna ne Osanobua waa re keghi yae gha sọyẹnmwẹ .
Usun iwinna ne Osanobua waa re ọre nọ ‘ kpe orhu iyẹn nọ maan ma ivbiogue . . . kevbe nọ rhan aro emwa ni rhuaro . ’
( Luk 4 : 18 ) Nọ gele rhiema wẹẹ te Jesu ghaa sọyẹnmwẹ iwinna ne Osanobua waa re , Psalm 40 : 8 keghi kha wẹẹ : “ U miẹn vbene ahoo ruẹ ne a ru yẹẹ mwẹ hẹ Osanobua mwẹ ! ”
Oghọghọ ẹre Jesu ya gha maa emwa ọvbehe emwi vbekpae Erhae nọ rre ẹrinmwi .
( Tie Luk 10 : 21 . )
Vbe asẹ ọkpa vbe Jesu ghi maa okhuo ọkpa emwi vbekpae ugamwẹ ẹmwata nẹ , ọ keghi tama erhuanegbe ẹre wẹẹ : “ Evbare mwẹ ọrọre ne I họn ẹmwẹ ọmwa ne ọ gie mwẹ uhunmwu , ne I vbe winna okhuo ne ọ fian mẹ foo . ”
( Jọn 4 : 31 - 34 ) Jesu kegha re ọmwa nọ sọyẹnmwẹ rhunmwuda ọ hoẹmwẹ Osanobua kevbe emwa ọvbehe .
U gha ya egbe taa re , u vbe gha re ọmwa nọ sọyẹnmwẹ .
Deghẹ u hoo ne u rhiegbe ye iwinna arọndẹ , vbọzẹe ne ọ na khẹke nu gu etẹn ni kpẹẹ nẹ vbe iwinna arọndẹ guan ?
Etẹn nibun ni ke egbe ọvbokhan rhiegbe ye iwinna arọndẹ keghi wa sọyẹnmwẹ .
Deghẹ u hoo ne u rhiegbe ye iwinna arọndẹ , u sẹtin gu etẹn vbenia guan rhunmwuda e Baibol khare wẹẹ : “ Gualọ ude vbe ehe ne a gha na sẹtin bu ruẹ ude hia , ọ gha dunna nuẹn , adeghẹ ẹi re vberriọ , te u ra baeku . ”
( Itan 15 : 22 ) Etẹn vbenia gha vbe tama ruẹ wẹẹ , te iwinna arọndẹ yevbe owebe ne a na ruẹ emwi nibun nọ ya ọmwa sọyẹnmwẹ arrọọ .
Agharhemiẹn wẹẹ Jesu ruẹ emwi nibun vbe obọ Erhae vbe ẹrinmwi , ọ wa ye ruẹ emwi nibun vbe ọ kporhu iyẹn nọ maan vbe agbọn .
Vbe igiemwi , ọ keghi do rẹn vbene ọ sẹ ọmwa ọyẹnmwẹ hẹ vbe emwi ne u maa emwa re gha sẹ iran ekhoẹ kevbe ọyẹnmwẹ na miẹn vbe a gha sẹtin mudia gbain vbuwe edanmwẹ .
( Tie Aizaia 50 : 4 ; Hib .
5 : 8 ; 12 : 2 ) Gia guan kaẹn abọ ughughan ọghe iwinna ugamwẹ ẹghẹ hia nọ gha ya ruẹ gha sọyẹnmwẹ .
Vbọzẹe ne igbama nibun na sọyẹnmwẹ iwinna ikporhu iyẹn nọ maan ?
Jesu keghi kha wẹẹ : ‘ Wa bu emwa hia . . . ne uwa ya iran khian erhuanegbe mwẹ . . . wa vbe gha maa iran emwi . ’
( Mat . 28 : 19 , 20 ) Deghẹ azẹ ne u ru , ọre nu rhiegbe ye iwinna ọghe na ya emwa khian erhuanegbe Jesu , azẹ nọ ghi maan sẹ ẹre nọ , rhunmwuda iwinna nọ gha ya ruẹ gha sọyẹnmwẹ kevbe nọ gha rhie uyi gie osanobua ẹre nọ .
Zẹ vbene iwinna ọvbehe vbe ye , ọ gha rhie ẹghẹ u ke do gha mwẹ ifuẹro vbe iwinna na .
Vbọ ma he kpẹ gbe na , ọtẹn nokpia na tie ẹre Timothy nọ rhiegbe ye iwinna arọndẹ zẹvbe ehọnrre keghi kha wẹẹ : “ Iwinna arọndẹ keghi odẹ ne I ya rhiẹre ma wẹẹ I hoẹmwẹ e Jehova .
Vbe I da suẹn , I ma gha mwẹ emwa ni gu ruẹ e Baibol sokpan vbe I ghi kpa gha rrie ihe ọvbehe , vbuwe uki ọkpa kẹkan , I na gha mwẹ emwa nibun ni gu ruẹ e Baibol .
Ọkpa vbuwe iran na suẹn iko na yo .
I ghi yo owebe na tie ẹre Bible School for Single Brothers * vbe uki eva , otu keghi gie mwẹ gha rrie ihe ọvbehe . I ghi sẹ evba , I na suẹn gha gu orhunmwu enẹ ruẹ e Baibol .
Ọ keghi sẹ mwẹ ọyẹnmwẹ ne I na bẹghe afiwerriẹ vbe egbe emwa ni maa re emwi .
Orhiọn nọhuanrẹn ẹre ọ ru iyobọ ne iran . ” — 1 Tẹs .
2 : 19 .
De vbene etẹn ya ru sayọ hẹ vbe iwinna ikporhu iyẹn nọ maan ?
Igbama eso vbe ruẹ urhuẹvbo ọvbehe .
Vbe igiemwi , e Jacob nọ ke North America rre keghi kha wẹẹ : “ Vbe I rre ukpo ihinrọn , ihua mwẹ nibun ne ima gba gha rre klass ọkpa , kegha re Ivbi e Vietnam .
Ne I nai gua zẹ urhuẹvbo iran , I ma sẹtin gha kporhu ma iran , ẹre I na suẹn gha ruẹ ọre .
Odẹ ne I mobọ ya gha ruẹ ọre na khin : I gha ye ebe Owa Ọkhẹ na ye Vietnamese gbẹn taa na ye ebo gbẹn .
I na vbe zẹ ọse eso vbe iko ọghe urhuẹvbo e Vietnamese .
Vbe I ghi rre ukpo 18 , I na rhie obọ ye iwinna arọndẹ .
Ọ ghi sẹ ẹghẹ , I na gha rrie owebe na tie ẹre Bible School for Single Brothers .
Emwi ne I ruẹ re vbe owebe na , wa ru iyobọ mẹ vbe iko ne a na zẹ urhuẹvbo e Vietnamese ne I na ga nia , rhunmwuda mẹ ọkpa ọre ọdiọn vbe ne iko .
Ọ keghi wa kpa Ivbi e Vietnam odin rhunmwuda I gua zẹ urhuẹvbo iran .
Iran wa kie ẹkpotọ mẹ ya gha gu iran ruẹ e Baibol .
Eso vbọ dinmwiamẹ nẹ . ” — Yae taa Iwinna 2 : 7 , 8 .
De emwi na miẹn ruẹ vbe iwinna ikporhu iyẹn nọ maan ?
Ma keghi ruẹ emwi nibun vbe iwinna ikporhu iyẹn nọ maan , vbe na ghee ekhọe hia ne a ya winna , ne a na gua mu ẹmwẹ ye owa kevbe udinmwẹ . ( Itan 21 : 5 ; 2 Tim .
2 : 24 ) Sokpan ọ keghi re iwinna nọ sẹ ọmwa ọyẹnmwẹ katekate ne ọ na ru iyobọ ne ọmwa ya sẹtin rhan otọ emwi nọ yayi .
Ọ vbe ya ọmwa sikẹ e Jehova sayọ . — 1 Kọr .
3 : 9 .
Vbua khian ya sẹtin gha sọyẹnmwẹ hẹ deghẹ emwa i kue danmwehọ vbe ako ne u na kporhu ?
U gha sẹtin ye gha sọyẹnmwẹ iwinna ikporhu iyẹn nọ maan deghẹ ibozẹghẹ emwa ẹre ọ kue danmwehọ vbe ako ne u na kporhu .
Na do ya ọmwa khian erhuanegbe Jesu i re iwinna orhunmwu ọkpa .
Emwa hia vbe iko ẹre ọ mwẹ obọ vbe iwinna na .
Agharhemiẹn wẹẹ ọtẹn ọkpa ẹre ọ khian gu ọmwa ruẹ ebe ọ ke do dinmwiamẹ , emwi ne emwa hia vbe iko ghọghọ yi nọ .
Vbe igiemwi , ọtẹn nokpia Brandon nọ gbe ukpo ihinrin vbe ako ne emwa i na danmwehọ keghi kha wẹẹ : “ Te I khian gha kporhu iyẹn nọ maan rhunmwuda iwinna ne Jehova waa ima re nọ .
I ghi ladian nẹ vbe owebe , I na suẹn iwinna arọndẹ .
I rhie igiọdu ne igbama ikpia ni rre iko mwẹ rhunmwuda ọ sẹ mwẹ ọyẹnmwẹ vbe iran ghaa mwẹ alaghodaro .
I ghi ladian nẹ vbe owebe na tie ẹre Bible School for Single Brothers , otu keghi gie mwẹ gha rrie ihe ọvbehe .
I ma he gu ọmwa ruẹ e Baibol nọ vbe dinmwiamẹ sokpan etẹn ọvbehe ne ima gba kporhu ru iyobọ ne emwa ya dinmwiamẹ nẹ .
Vbọrhirhighayehẹ , ọ keghi sẹ mwẹ ọyẹnmwẹ wẹẹ azẹ ne I ru ọre ne I rhiegbe ye iwinna ugamwẹ ọghe ẹghẹ hia . ” — Asan .
11 : 6 .
De iwinna ugamwẹ ẹghẹ hia ne etẹn eso rhiegbe yi ?
Ẹkpotọ nibun ẹre ọ gele wa kie .
Vbe igiemwi , igbama nibun ẹre ọ rhiegbe ye Ọgua Arriọba , Ọgua Asikoko kevbe Abotu na bọlọ .
Iwinna Ọgua Arriọba na bọlọ wa ye khian vbe obọ nia , ẹi avbiẹ a ma he bọlọ .
Iwinna na keghi re nọ rhie uyi gie Jehova erriọ vbe ya sẹ ọmwa ọyẹnmwẹ .
Emwi ọyẹnmwẹ vbe nọ ne a na gu etẹn ọvbehe winna .
A keghi ruẹ emwi nibun vbe iwinna na , vbe na ghee ifuẹro ne a ya winna na ghẹ miẹn ikuanegbe , ne a na ya ekhọe hia winna kevbe ne a na ku obọ kugbe ba etẹn ni su .
Afiangbe ne wọrhọ wọrhọ ẹre emwa ni rhiegbe ye ugamwẹ ẹghẹ hia miẹn ( Ghee okhuẹn 11 - 13 )
De vbene iwinna arọndẹ ya kie ẹkpotọ ye iwinna ọvbehe hẹ ?
Ọtẹn nokpia ọkpa na tie ẹre Kevin keghi kha wẹẹ : “ Te I ye kherhe vbe I kegha mwẹ ọnrẹn vbe orhiọn wẹẹ I gha rhiegbe ye ugamwẹ ọghe ẹghẹ hia .
Vbe I ghi gele sẹ ukpo 19 , I na suẹn iwinna arọndẹ .
Ọtẹn nokpia nọ bọ owa , ẹre I ghaa winna lele vbe ovbi ẹghẹ kherhe .
Obọ re ẹre I na ruẹ vbe ne a ya kan owa , vbe na ya yi ẹkhu vbe ewindo ye owa hẹ .
I vbe gbe ukpo eva vbe iwinna ne a na ru iyobọ ne etẹn ni miẹn odekun ẹrhia na tie ẹre hurricane .
I ghi họn wẹẹ a gualọ iyobọ vbe South Africa , I na gbẹn ebe wẹẹ I gha hoo ne I ru iyobọ , erriọ a ya gie na tie mwẹ .
Iwinna Ọgua Arriọba na bọlọ ẹre I wa ru nia vbe otọ Africa .
Te ima hia ni gba winna yevbe ẹgbẹe ọkpa .
Eke ọkpa ma ye , ma tie Baibol kugbe , ma vbe deba etẹn yo ikporhu uzọla uzọla .
Azẹ ni ru vbe I rre ọvbokhan wa ya mwẹ sọyẹnmwẹ vbe odẹ ne ima te yaro yi . ”
Vbọzẹe ne igbama nibun na sọyẹnmwẹ iwinna ne iran ru vbe Abotu ?
Etẹn eso ni ka gha re arọndẹ keghi ga vbe Abotu nia .
Iwinna ne a ru vbe Abotu keghi sẹ ọmwa ọyẹnmwẹ rhunmwuda iwinna hia ne a ru vba keghi re ugamwẹ ọghe Jehova .
Iwinna ne a ru vbe Abotu ẹre ọ zẹe ighẹ evbare orhiọn sẹ etẹn obọ vbe ehe hia .
Ọtẹn ọkpa nọ ga vbe Abotu na tie ẹre Dustin khare wẹẹ : “ Vbe I rre ukpo ihinrin ẹre I na ta mu olọ yan rẹn wẹẹ I gha rhiegbe ye iwinna ugamwẹ ọghe ẹghẹ hia .
I ghi ladian vbe owebe , I na rhie obọ ye iwinna arọndẹ . Vbe iyeke ukpo ọkpa , a keghi tie mwẹ vbe Abotu .
Evba ẹre I na ruẹ vbe na ye masini printi ebe hẹ , a ke mu mwẹ gha rrie ugha ne a na ye kọmputa winna .
Abotu ẹre a na ka wa yae wewe alaghodaro nọ rre iwinna ikporhu iyẹn nọ maan vbe otagbọn hia .
Iwinna na ru mwa ẹre ọ ru iyobọ ne emwa ya gha sikẹ Jehova sayọ .
Ena hia keghi sẹ imẹ ọyẹnmwẹ . ”
Vbua khian ya sẹtin rhiegbe ye iwinna ugamwẹ ọghe ẹghẹ hia hẹ ?
Vbua khian ya sẹtin rhiegbe ye iwinna ugamwẹ ọghe ẹghẹ hia hẹ ?
Ne u mieke na gha mwẹ adogbannọ vbe ugamwẹ e Jehova , te ọ khẹke ne u gha mwẹ akpa ni maan , u gha tie Ẹmwẹ Ọghe Osanobua vbe ẹghẹ hia , u gha ru erria yan rẹn , etẹn vbe gha bẹghe ẹre wẹẹ u ga Osanobua vbuwe amuẹtinyan .
U gha sẹtin ruẹ vbene a ya ye ifuẹro kporhu iyẹn nọ maan , deghẹ u ye rre owebe .
Gha mwẹ ẹkorhiẹnrhiẹnmwẹ daa emwa ọvbehe , ya ifuẹro gha nọ iran ọta , u vbe zinegbe ne iran ze ewanniẹn .
U sẹtin vbe rhiegbe ye iwinna akpehuan ọghe Ọgua Arriọba rhunmwuda emwa imuegberriotọ kevbe ni rhie egbe ladian ẹre ọ ya ẹko rhiẹnrhiẹn e Jehova .
( Tie Psalm 110 : 3 ; Iwinna 6 : 1 - 3 ) Ukọ e Pọl keghi tie Timoti nọ do deba irẹn vbe iwinna ugamwẹ ne kpataki ọghe arọndẹ ne a gie ye isi rhunmwuda “ etẹn hia kegha so eni Timoti ne ọ maan . ” — Iwinna 16 : 1 - 5 .
De emwamwa ne u gha ru ne u mieke na sẹtin gha gbaroghe egbuẹ ?
Te emwa ni rre ugamwẹ ọghe ẹghẹ hia gha winna ne iran miẹn ya gha gaga egbe .
( Iwinna 18 : 2 , 3 ) U sẹtin ye owebe vbe ovbi ẹghẹ kherhe nọ gha ya ruẹ miẹn iwinna vbe ẹdogbo ne u ye kevbe nọ gha rhie ẹghẹ nuẹn ya gha kporhu .
U sẹtin mu iziro na ma ọgbaroghe ọghe otako kevbe avbe arọndẹ ni rre otako ọghuẹ ne iran rhie ibude nuẹn .
E Baibol khare wẹẹ ne u “ rinmwian e Nọyaẹnmwa ne ọ yobọ ye emwamwa ruẹn , u gha ruẹ re , te ọ wa dunna nuẹn . ” — Itan 16 : 3 ; 20 : 18 .
De vbene iwinna arọndẹ ya mu ọmwa egbe khẹ orọnmwẹ hẹ ?
Gha mwẹ ọnrẹn vbe ilẹkẹtin wẹẹ , e Jehova hoo ne u “ sẹtin khọn miẹn arrọọ ọghe ẹmwata . ”
( Tie 1 Timoti 6 : 18 , 19 . )
Ugamwẹ ọghe ẹghẹ hia gha ya ruẹ khian ọmwa nọ deziẹn vbe odẹ ọghe orhiọn zẹ vbene u ya gu etẹn ni vbe rre ugamwẹ ẹghẹ hia winna .
Etẹn eso ni rhiegbe ye ugamwẹ ọghe ẹghẹ hia , iran ke ru orọnmwẹ keghi do bẹghe ẹre wẹẹ , ọ ru iyobọ ne orọnmwẹ ọghe iran ya deziẹn .
Etẹn nibun ni rhiegbe ye iwinna arọndẹ iran ke ru orọnmwẹ , ye rhiegba yọ vbe iran ye ru orọnmwẹ nẹ . — Rom 16 : 3 , 4 .
17 , 18 .
De vbene azẹ na ru ya dekaan ekhọe hẹ ?
Ekhọe ẹre a ya ru azẹ .
Ebe Psalm 20 : 4 keghi kha vbekpae Jehovah wẹẹ : “ Te ọ gha viọ emwi ne u hoo hia nuẹn , ne ọ vbe gie emwamwa ruẹn hia dinnodẹ . ”
Muẹn roro u ke ru azẹ ọghe vbene u hoo ne u ya loo arrọọ ruẹ hẹ .
U sẹtin rhiegbe ye iwinna ne a na gualọ iyobọ vbe otu ọghe Jehova vbe ẹghẹ na , ọna gha ya ẹko rhiẹnrhiẹn ọnrẹn .
U gha rhiegbe ye ugamwẹ ọghe ẹghẹ hia , ọyẹnmwẹ ne u gha lae miẹn i gia gie , rhunmwuda iwinna nọ rhie uyi gie Jehova nọ .
Vbene ẹmwata , “ gha gualọ ọyẹnmwẹ ruẹn vbe uwu e Nọyaẹnmwa ; irẹn gha vbe rhie ahoo ekhọe ruẹ nuẹn . ” — Psm .
37 : 4 .
Owebe na tie ẹre School for Kingdom Evangelizers ẹre ọ ghi rhihe ẹre .
ESU werriẹ aro da ruẹ gha gu ruẹ khọn .
Ẹi ikinnegbe ruẹ ọ rhie aro tua , ekhọe ruẹ ẹre ọ hoo nọ mu rhia .
Emwi igbinna nọ ya gu ruẹ khọn keghi re nọ zẹ ẹbe .
Vbọ mobọ emwi igbinna na ?
Erẹrẹ !
Ukọ e Pọl wa rẹn wẹẹ , erẹrẹ ọghe Esu keghi re nọ zẹ ẹbe sokpan Ivbiotu e Kristi eso vbe ẹghẹ nii ma rẹn vberriọ .
Vbe igiemwi , etẹn eso vbe Kọrinti kegha mwẹ ekhọe ọghe vbọghiyekede .
Iran na gha roro ẹre wẹẹ iran deziẹn nẹ vbe otu , nọnaghiyerriọ , iran i ghi sẹtin defua . ( 1 Kọr .
10 : 12 ) Ọni ẹre ọ si ẹre ne Pọl na ya obọ sekhae ne iran wẹẹ : ‘ Afianma fian mwẹ ne iran ghẹ ya rọn ẹmwẹ ye uwa ekhọe muẹn rhia , zẹ vbene ẹyẹn ye ẹkẹ vbe ero rẹrẹ Ivi , na ghẹ do miẹn wẹẹ , uwa do muẹn fua ighẹ ẹkoata kevbe ekhọe nọ hianrẹn ne uwa ya lele Kristi khian . ’ — 2 Kọr .
11 : 3 .
Ẹmwẹ ne Pọl tae rhiẹre ma wẹẹ , ọ ma khẹke ne a gha ya obọ sudu wẹẹ emwi rhọkpa i sẹtin sunu daa ima .
Ne u mieke na sẹtin gbogba gae ekhọe ruẹ ne Esu ghẹ ya ẹkẹ vbe ero muẹn rhia , te ọ khẹke ne u yẹrẹro ẹbe nọ gha sẹtin si .
Vbe a ya erẹrẹ kha ?
Ọ keghi re odẹ ọghe ero ne a ya ye ẹmwẹ ohoghe mu emwa rẹrẹ , nọ ghi fi iziro kevbe uyinmwẹ iran werriẹ .
Emwa eso khare wẹẹ erẹrẹ ma lughaẹn ne ohoghe , ibeleku , ne a na niania emwi gberra egbe , ne a na gbe orhiọn ye ọmwa iwu kevbe ne a na ya emwi nekhui khian nọfua . Ne ebe Propaganda and Persuasion keghi kha wẹẹ : “ Erẹrẹ keghi re uyinmwẹ dan , emwi nọ zẹ ẹbe kevbe ibeleku ne a fi . ”
Erẹrẹ wa gele zẹ ẹbe .
Te ọ yevbe ẹhoho nọ rhie ikuanegbe ne ọmwa sokpan ai bẹghe ẹre , ẹi vbe wia .
Vbene a te rẹn , ọ rhie ikuanegbe ne ọmwa nẹ . Erriọ erẹrẹ ye zẹẹ . Ẹi rhie ẹghẹ ọ ke mu ọmwa ekhọe rhia .
Okpia ọkpa na tie ẹre Vance Packard nọ ruẹ ọre dinmwi ighẹ uyinmwẹ ọghe emwa nagbọn keghi kha wẹẹ : “ Rhunmwuda erẹrẹ i re emwi ne a zaromiẹn , vbene ima te rẹn ọ fi ima ekhọe werriẹ nẹ . ”
Okpia ọvbehe nọ rri egie ebe keghi vbe kha wẹẹ : ‘ Emwa na gele mu rẹrẹ keghi yin uyinmwẹ ọhanabe vbene iran i na ghee iyeke , vbene a ghee okuo na khọn , uniẹn na wabọrerua , ne a na kpokpo emwa ni ke ẹvbo ọvbehe rre kevbe emwa ni rre ugamwẹ ọvbehe . ’ — Easily Led — A History of Propaganda .
Deghẹ emwa nagbọn kẹkan sẹtin mu ima rẹrẹ , inu ghi nọ ne Esu ?
Ke obọ ne a ya yi emwa nagbọn gha dee ẹre Esu ke suẹn gha gbaro kotọ nọ mieke na rẹn vbene iran ru emwi hẹ .
Ugbẹnvbe a miẹn wẹẹ Esu ẹre ọ kha yan “ agbọn na hia , ” ọ keghi loo ẹre vbe odẹ ke odẹ ya mu emwa rẹrẹ .
( 1 Jọn 5 : 19 ; Jọn 8 : 44 ) Esu ‘ bibi emwa odẹ ’ sẹrriọ wẹẹ , te ọ ghi “ mu otọ agbọn hia rẹrẹ . ” ( 2 Kọr . 4 : 4 ; Arhie .
12 : 9 ) Vbua khian ya sẹtin gbogba gae egbuẹ ne Esu ghẹ mu ruẹ rẹrẹ ?
E Jesu gima rẹn wẹẹ ma gha sẹtin khẹ ye egbe deghẹ ima “ Rẹn ẹmwata ne ọ rrọọ , ẹmwata ni gha ya ima khian enọ yan egbe ẹre . ”
( Jọn 8 : 31 , 32 ) Vbe ẹghẹ okuo , te ọ khẹke ne ivbiyokuo rẹn alughaẹn nọ rre ayahọmwaehọ ọghe ẹmwata kevbe ọghe ohoghe ne eghian ne iran gu khọn ghẹ sẹtin mu iran rẹrẹ .
Jehova ma gima de ogboi rua .
Emwi igbinna ne ima gha ya sẹtin khọnmiotọ yan erẹrẹ ọghe Esu rre uwu e Baibol . — 2 Tim .
3 : 16 , 17 .
Esu nọ wa re ogiete ọghe ero na ru , wa rẹn ọna .
Ẹre ọ si ẹre ne ọ na ye oyọnyọn ọghe agbọn ya rhie ima ekhọe hin e Baibol na tie rre .
Gha begbe ne u ghẹ de ye ifi ọghẹe !
( Ẹfis . 6 : 11 ) Hia ne u “ rẹn ” ọnrẹn dinmwi ẹmwata nọ rre Ebe Nọhuanrẹn .
( Ẹfis .
3 : 18 ) Okpia ọkpa nọ rri egie ebe na tie ẹre Noam Chomsky keghi kha wẹẹ : “ Ọmwa rhọkpa i khian do hihiẹ ẹmwata yọ ruẹ ẹrherhe .
Emwi ne u gha tobọ ruẹ gualọ otọ re nọ . ”
Nọnaghiyerriọ , te u gha ‘ gualọ otọ re lekpae ne u gha gbaro kotọ tie Ebe Nọhuanrẹn vbe ẹdẹgbegbe . ’ — Iwinna 17 : 11 .
Ne u mieke na sẹtin gbogba gae ekhọe ruẹ , te u gha ka yẹrẹro wẹẹ , erẹrẹ ọghe Esu gha sẹtin zẹ ẹbe

Ghẹ mianmian wẹẹ te Esu hoo nọ de ima ọzuọ , ọ ma hoo ne ima gha mwẹ iziro nọ gbae hiehie .
Ne ebe Media and Society in the Twentieth Century keghi kha wẹẹ : “ U gha sẹtin gbe orhiọn ye ọmwa iwu nẹ , te u ghi sẹtin muẹn rẹrẹ . ”
Nọnaghiyerriọ , ẹre emwi hia ne u họn ẹre u khian gha yayi .
( Itan 14 : 15 ) Gi ẹwaẹn ne a ya ziro , ne Osanobua ya we ruẹ , ya ruẹ deziẹn vbe odẹ ọghe ẹmwata . — Itan 2 : 10 - 15 ; Rom .
12 : 1 , 2 .
Obẹlẹ ughughan ẹre ivbiyokuo loo ya khọnmiotọ vbe odaro okuo .
Iran sẹtin loo iyẹn ohoghe ya gbe orhiọn ye iwu ọghe eghian ne iran gu khọn .
Iran sẹtin vbe si olighi ye uwu ẹbu eghian iran , ne iran suẹn gha gu egbe iran khọn , iran sẹtin wa vbe rẹrẹ eso lahin usun rre .
Ọkaokuo ọkpa vbe Germany khare wẹẹ : “ Evbọzẹe ne agbẹnvbo ni khọnmiotọ vbe okuo ọgbagbọn nokaro na sẹtin khọnmiotọ , ọre ne iran na ye iyẹn ohoghe gbe orhirhi ku eghian ne iran ghaa gu khọn , zẹ vbene orhirhi ya ye ọfiontọ zeze ye imudia vbe ọ gha dekun ẹyẹn . ”
Erriọ Esu wa ruẹ zẹẹ .
Ọ sẹtin si ẹzọ ye uwu ẹbu etẹn vbe iko .
Ọna sẹtin gha re rhunmwuda emwi eso ne iran roro wẹẹ ẹi khian ẹse vbe iko . Emwi vbenia ẹre ọ ye etẹn eso kpa hin otu e Jehova rre .
Ghẹ gi Esu mu ruẹ rẹrẹ . Gi Ẹmwẹ Ọghe Osanobua gha dia ruẹ .
Vbe igiemwi , e Baibol wẹẹ ne ima gha “ ya bọ egbe ” kevbe ne ima gha rherhe ru adọlọ ne ima mieke na gha mwẹ akugbe . ( Kọl . 3 : 13 , 14 ; Mat .
5 : 23 , 24 ) E Baibol vbe ye obọ sekhae wẹẹ ne ima ghẹ khian rre ne etẹn vbuwe iko .
( Itan 18 : 1 ) Khẹ ye egbe ne Esu ghẹ mieke na mu ruẹ rẹrẹ .
Nọ egbuẹ : ‘ Vbe ọtẹn ru emwi nọ sọnnọ mwẹ , vbia ya yin hẹ ?
Emwi ne I ru ya ẹko rhiẹnrhiẹn e Jehova ra Esu ẹre ọ ya ẹko rhiẹnrhiẹn ? ’ — Gal .
5 : 16 - 26 ; Ẹfis .
2 : 2 , 3 .
Ivbiyokuo i ye ekhọe hia gbinna deghẹ iran ma gba ẹko ọkaokuo nọ su iran .
Eghian sẹtin ye ẹmwẹ vbenia si ighaegbe ye uwu ẹkpo ọkaokuo kevbe ivbiyokuo : “ Ọkaokuo ọghe uwa i re ọmwa na sẹtin mu ẹtin yan .
Ọ ma khọ wẹẹ u wa gha miuhunmwu vbe okuo na ! ”
Eghian na sẹtin vbe yunu kaan abakuru ne ọkaokuo nii he ka ru .
Erriọ e Satan wa ruẹ zẹẹ .
Ọ keghi hia vbe odẹ ke odẹ nọ gbe orhiọn ya ima iwu , ne ima ghẹ mieke na mu ẹtin yan emwa ne Jehova loo ya su ima .
Vbua khian ya sẹtin khẹ ye egbe hẹ ?
Ta mu olọ yan rẹn wẹẹ emwi rhọkpa i khian ya ruẹ kpa hin otu e Jehova rre , u vbe gha ya ekhọe hia họn ẹmwẹ ne emwa ne Jehova loo ya su ima , agharhemiẹn wẹẹ emwa ni ma gba ẹre iran khin .
( 1 Tẹs . 5 : 12 , 13 ) Emwa iyayi okeke sẹtin gha mu iyẹn ohoghe khian vbekpae otu e Jehova .
Ẹmwẹ ohoghe ne iran taa khian , sẹtin khọ ẹmwata .
Emwi vbenia gha sunu , te ọ khẹke ne ima yerre , ibude nọ rre Baibol nọ khare wẹẹ ne ima ghẹ gi emwi ne ima họn “ rherhe lighi ye ima aro . ”
( 2 Tẹs . 2 : 2 ; Taitọs 1 : 10 ) Gima gha lele adia ne Pọl rhie ne Timoti .
Ọ keghi tama e Timoti nọ gha lele avbe ẹmwata na maa re kevbe nọ gha yerre emwa ni maa re .
( 2 Tim . 3 : 14 , 15 ) Osẹ nibun wa rhiẹre ma wẹẹ , ima gha sẹtin mu ẹtin yan ọviẹn nọ gia mu ẹtin yan kevbe nọ fuẹro ne Jehova loo ya maa ima odẹ ọghe ẹmwata . Te ọ ghi rrie odẹ ukpo iyisẹn ne Jehova ke loo obẹlẹ na . — Mat .
24 : 45 - 47 ; Hib .
13 : 7 , 17 .
Ghẹ mianmian wẹẹ Esu vbe gbe orhirhi kuọ emwa ne iran mieke na ru emwi nọ ma khẹke .
Ne ebe Easily Led — A History of Propaganda khare wẹẹ : Obẹlẹ ne ivbiyokuo wa loo ke otọ gha dee ya mu eghian ne iran gu khọn rẹrẹ keghi re ne a gbe orhirhi kuọ iran .
Okpia ọkpa nọ rri egie ebe na tie ẹre Professor Philip M . Taylor keghi kha wẹẹ : “ Evbọzẹe ne Ivbi Asiria na sẹtin gha khọnmiotọ yan eghian iran ọre ne iran na gha ye iyẹn ohoghe gbe orhirhi kuọ iran . ”
Erriọ Esu vbe ru ẹre .
Ọ loo imuohan ọghe emwa nagbọn , ọghe ukpokpo kevbe ohan ọghe uwu ra emwi ke emwi nọ gha si ima ghe iyeke vbe ugamwẹ ọghe Jehova . — Aiz .
8 : 12 ; Jer .
42 : 11 ; Hib .
2 : 15 .
Ghẹ gi Esu ye ohan gbe orhiọn yọ ruẹ iwu ra nọ ya ruẹ fiyekegbe Jehova .
Jesu keghi kha wẹẹ : “ Wa ghẹ mu ohan ọmwa ne ọ gha gbe ikinnegbe nẹ , ẹi ghi miẹn emwi ọvbehe ru gberra ọnii . ”
( Luk 12 : 4 ) Gha mwẹ ilẹkẹtin wẹẹ e Jehova gha gbaroghe ruẹ , ọ gha rhie “ ẹtin ne ọ sẹ ehia ” nuẹn , ne u mieke na sẹtin khẹ ye egbe vbe Esu ghaa hoo ne ọ ya ohan muẹn . — 2 Kọr .
4 : 7 - 9 ; 1 Pita 3 : 14 .
Emwi eso gha sunu ugbẹnso nọ gha ye ohan gha mu ruẹ , hia ne u ye ẹmwẹ igiọdu ne Jehova tama Jọsua rre vbe ọ khare wẹẹ : “ Wegbe ne u vbe din .
Ghẹ gie ohan muẹn , ghẹ gie ẹtin foẹ , rhunmwuda mẹ ne Nọyaẹnmwa Osanobua ruẹ rrọọ yaba ruẹ vbe ehe ke ehe ne u rhirhi yo . ”
( Jọs . 1 : 9 ) Osi ghaa si ruẹ , ne erhunmwu gie Jehova vbobọvbobọ nii .
U gha ru vberriọ , “ ọfunmwegbe Osanobua , ne ọ gberra ne ọmwa nagbọn gha sẹtin rẹn otọ ẹre , gha rhie ekhọe kevbe orhiọn ruẹ mwẹ ” ne u mieke na sẹtin mudia gbain vbe odaro emadogua erẹrẹ ne Setan loo . — Fil .
4 : 6 , 7 , 13 .
U ye yerre ohoghe ne ukọ ọghe Asiria ighẹ Rabshakeh tae nọ ya gbe orhirhi kuọ Ivbi Izrẹl ra ?
Ọ wẹẹ , ‘ Ọmwa rhọkpa i sẹtin miẹn uwa fan vbe obọ Asiria uhiẹn ya sẹ ẹgbe Jehova ne uwa ga . ’
Ọ na vbe rhie tẹ wẹẹ : ‘ E Nọyaẹnmwa tobọre ẹre ọ tama ima ne ima dekun uwa kevbe ne ima guọghọ uwa . ’
Sokpan e Jehova keghi kha wẹẹ : ‘ Ghẹ gie Ivbi Asiria ya ohan muẹn ne iran na gha kha wẹẹ i ra sẹtin miẹn uwa fan . ’
( 2 Ọba 18 : 22 - 25 ; 19 : 6 ) Vbe Jehova ghi ru ?

Ọ keghi ya odibo ọkpa kẹkan guọghọ ivbiyokuo 185,000 vbe asọn ọkpa ! — 2 Ọba 19 : 35 .
U he ghee ikueta ne a na gha mu ọmwa rẹrẹ ẹdẹ ra ?
U i rẹn ẹghẹ ne u ya ke itota tama rẹn wẹẹ , te a mu ruẹ rẹrẹ .
Ghẹ yayi ! Ohoghe nọ !
Erriọ avbe odibosa vbe ya tama ima wẹẹ : “ Wa ghẹ gi Esu mu uwa rẹrẹ , ohoghe ẹre ọ taa ! ”
Nọnaghiyerriọ , wa ghẹ rhie ehọ ne Esu taa yi .
( Itan 26 : 24 , 25 ) Gha lele adia ọghe Jehova ne u vbe gha mu ẹtin yan rẹn vbe emwi hia ne u ru .
( Itan 3 : 5 - 7 ) E Jehova hoẹmwẹ ruẹ , ọna ẹre ọ zẹe ne ọ na kha wẹẹ : “ Gha waan ovbi mwẹ , ne u gie ẹko gha rhiẹnrhiẹn mwẹ . ”
( Itan 27 : 11 ) U gha lele adia na , u gha sẹtin gbogba gae ekhọe ruẹ !
3 U Gha Mwẹ Ẹbo Izinegbe Ra ?
8 “ Ọfunmwegbe Osanobua . .
Gberra Ne Ọmwa Nagbọn Gha Sẹtin Rẹn Otọ Ẹre ”
Ako iruẹmwi nokaro rhan otọ re , evbọzẹe ne ọ na khẹke ne ima gha ya izinegbe diakhẹ e Jehova .
Ma gha vbe ziro yan vbene igiemwi esi ọghe eguọmwadia e Jehova nẹdẹ gha ya ye ima gha mwẹ izinegbe hẹ .
Ako iruẹmwi nogieva guan kaẹn vbene Jehova ya ru emwi eso vbe odẹ ne ima ma te yaro yi .
Ọna keghi ya amuẹtinyan ne ima mwẹ daa re wegbe sayọ zẹ vbene ima ya ye izinegbe diakhẹ ọre nọ do ru iyobọ ne ima .
13 Ọ Keghi Biẹ Ọmọ Esi Vbe A Gha Zinegbe Vbuwe Edanmwẹ
17 Ban Akpa Nẹdẹ Mu Fua Ne U Fiyekegbẹe
22 Gha Mu Akpa Ọghe Ọgbọn Yọ Vbe Ẹghẹ Hia
Ako iruẹmwi na gha rhan otọ evba yae kha na ban akpa nẹdẹ mu fua kevbe evbọzẹe ne ọ na de ọghe ẹgiẹgiẹ .
Ọ vbe guan kaẹn odẹ ne ima khian ya gha biegbe ne akpa nẹdẹ .
Ako iruẹmwi nọ ghi lelẹe gha guan kaẹn akpa ọghe ọgbọn eso nọ khẹke ne ima gha mu yọ vbe ẹghẹ hia kevbe odẹ ne ima gha ya rhiẹre ma vbe arrọọ ọghomwa kevbe ikporhu iyẹn nọ maan .
27 Ahoẹmwọmwa — Keghi Re Akpa Nọ Hiunsi
30 Nọ Ke Aza Ima Nẹdẹ Rre
32 Inọta Ne Emwa Nọ

“ Ọ kere ne uwa vbe zinegbe . ” — JEMS 5 :⁠ 8 .
IHUAN : 78 , 139
Vbe izinegbe a demu ?
Vbọzẹe ne eguọmwadia e Jehova nẹdẹ na gha mwẹ ẹbo izinegbe ?
De vbene Jehova kevbe Jesu ya rhiẹre ma hẹ wẹẹ iran mwẹ ẹbo izinegbe ?
1 , 2 . ( a ) De emwi nọ gha ya ima gha nọ wẹẹ : “ Vbọ khian kpẹ sẹ hẹ ” ?
( b ) De igiọdu ne ima miẹn vbe igiemwi ọghe eguọmwadia e Jehova nẹdẹ ?
“ VBỌ khian kpẹ sẹ hẹ ? ”
Ọna keghi re inọta ne akhasẹ Aizaia kevbe Habakọk nọ rẹn . ( Aiz .
6 : 11 ; Hab . 1 : 2 NW ) Igba enẹ ẹre Ọba e Devid vbe nọ ọta na vbe Psalm 13 .
( Psm . 13 : ​ 1 , 2 ) Uhiẹn Nọyaẹnmwa ighẹ Jesu Kristi vbe tobọre nọ ọta na rhunmwuda emwa ni lẹga re kegha re emwa nẹi mwẹ amuẹtinyan .
( Mat . 17 : 17 ) Nọnaghiyerriọ , ma tobọ ima sẹtin vbe nọ ọta vberriọ .
De emwi nọ gha ya ima nọ ọta vbenia ?
Ma sẹtin wa gha rri oya ye emwi ne ima ma na rẹn ọkpa rẹn eva .
Ọ sẹtin vbe gha re rhunmwuda ne egbe na khian ọmaẹn nẹ , ra emianmwẹ ra ‘ ẹghẹ nọ wegbe na gu loo . ’ ( 2 Tim .
3 :⁠ 1 ) Ọ sẹtin vbe gha re uyinmwẹ nẹi maan ne emwa ni lẹga ima yin .
Vbọrhirhighayehẹ , ọ keghi emwi nọ rhie igiọdu ne ọmwa ne ima na rẹn wẹẹ , eguọmwadia e Jehova ni mudia ẹse vbe ẹghẹ nẹdẹ , vbe nọ egbe ọta na rhunmwuda vbene emwi ghaa ye iran hẹ , sokpan a ma rri iran oya yọ !
Vbọ khian ru iyobọ ne ima vbe ima ghaa rre uwu ibavbaro ?
De emwi nọ gha ru iyobọ ne ima vbe ima gha werriẹ aro daa egbe ọlọghọmwa na sunu yi ban ?
Orhiọn nọhuanrẹn keghi ru iyobọ ne Jems ne ọtiẹn Jesu ya rhie igiọdu na ne ima vbe ọ khare wẹẹ : “ Wa ne etẹn mwẹ , wa zinegbe khẹ ẹghẹ ne Nọyaẹnmwa gha ya rre . ” ( Jems .
5 :⁠ 7 ) Vbene ẹmwata , te ọ khẹke ne ima hia gha mwẹ izinegbe .
Sokpan de vbene ima khian ya sẹtin gha mwẹ akpa nọ maan na hẹ ?
4 , 5 . ( a ) Vbe izinegbe a demu ?
( b ) De igiemwi nọ dekaan izinegbe ne Jems ru ?
( Ghee efoto nọ rre omuhẹn . )
E Baibol khare wẹẹ , izinegbe keghi re ọmọ erhan ọghe orhiọn nọhuanrẹn .
Orhiọn nọhuanrẹn na , ẹre Osanobua ya ru iyobọ ne ima ne emwa ni ma gba , vbẹre erriọ , ma i ghẹ te sẹtin gha mwẹ ẹbo izinegbe .
Izinegbe keghi re ẹsọhẹ nọ ke obọ Osanobua rre , ọ keghi re odẹ ne kpataki ne ima ya rhiẹre ma wẹẹ ima hoẹmwẹ ọnrẹn .
Ọ keghi vbe re odẹ ne ima ya rhiẹre ma wẹẹ ima hoẹmwẹ emwa ọvbehe .
Ọmwa nẹi mwẹ izinegbe i sẹtin hoẹmwẹ emwa ọvbehe dinmwi , sokpan izinegbe keghi ya ahoẹmwọmwa ne orhunmwu eva mwẹ ne egbe wegbe sayọ . ( 1 Kọr . 13 : 4 ; Gal .
5 : 22 ) Izinegbe keghi rhilo ginna akpa nibun nọ khẹke ne Ivbiotu e Kristi gha mwẹ .
Vbe igiemwi , ọ keghi dekaan ekhọe na ya sẹtin ya egbe miẹn oya , vbene orhiọn i na gbe yọ ọmwa iwu . ( Kọl . 1 : 11 ; Jems .
1 : ​ 3 , 4 ) Ọ keghi vbe dekaan nai na rhiakhi ne egbe ọmwa vbe a ghaa rri oya kevbe na mudia gbain vbuwe ọlọghọmwa ne ima rhirhi werriẹ aro daa .
Yevbesọni , e Baibol rhie igiọdu ne ima wẹẹ , emwi nọ khẹke nọ , ne ima gha mwẹ ẹbo izinegbe .
Izinegbe na ẹre Jems guan kaẹn vbe ebe Jems 5 : ​ 7 , 8 .
( Tie ẹre . )
Vbọzẹe ne ọ na khẹke ne ima ya izinegbe gha diakhẹ e Jehova ?
E Jems keghi ya ihẹghẹ ọghe ima gie ọghe ọgbugbo .
Ọgbugbo gha kọ emwi okọ nẹ , ẹi mwẹ ẹtin nọ ya si amẹ ra nọ ya ovẹn yunmwu yọ , ra nọ ya emwiokọ rherhe wan , nọ mieke na rherhe rhọ re .
Ọ rẹnrẹn wẹẹ te ọ khẹke ne irẹn zinegbe “ ne otọ ẹre mọ ọmọ esi ladian . ”
Emwi bun ne ima i khian sẹtin fiwerriẹ . zẹ vbene ima vbe ya mudia khẹ ẹghẹ ne Jehova khian ya mu eyan rẹn hia sẹ .
( Mak 13 : ​ 32 , 33 ; Iwinna 1 :⁠ 7 ) Nọnaghiyerriọ , te ọ khẹke ne ima gha mwẹ izinegbe vbene a ghe ọgbugbo .
De emwi ne ima miẹn ruẹ vbe igiemwi ọghe akhasẹ e Maika ?
Te ẹghẹ ne ima ye na wa vbe yevbe ẹghẹ ọghe akhasẹ e Maika .
Ẹghẹ nii , Ehaz ne Ọba dan , ẹre ọ ghaa khaevbisẹ , rhunmwuda ọni , uyinmwẹ dan keghi gba ehe hia .
“ Te emwi dan ne a ru wa gua iran hia obọ ro . ”
( Tie Maika 7 : ​ 1 - 3 . )
Maika keghi do bẹghe ẹre wẹẹ , irẹn i khian sẹtin fi emwi dan nọ sunu werriẹ .
Vbọ ghi ru ?
Ọ keghi kha wẹẹ : “ Mẹ gha rhie aro ye odẹ khẹ Nọyaẹnmwa .
I gha ya izinegbe diakhẹ Osanobua . Ọmwa ne ọ gha miẹn mwẹ fan .
Osanobua mwẹ gha họn ọghomwẹ . ”
( Mai . 7 :⁠ 7 ) Te ima gha ya “ izinegbe diakhẹ Osanobua ” zẹ vbene Maika ru ẹre .
De vbene ima gha ya diakhẹ e Jehova hẹ ?
Ma ghaa mwẹ egbe amuẹtinyan ne Maika ghaa mwẹ , te ima khian gele gha mwẹ ahoo na ya mudia khẹ ọre .
Ihẹghẹ ọghomwa ma yevbe ọghe oleghan nọ rre eghan na bu ohiẹn uwu gbe .
Ẹi re ekhọe obọ re ẹre ọ ya mudia khẹ ẹdẹ ne a khian gbẹ rua , ẹi vbe gbe ẹre otiti ighẹ emwi nọ khian sunu daa re .
Nọ ya lughaẹn ọre wẹẹ , ma hoo ne ima ya izinegbe diakhẹ e Jehova , rhunmwuda ma rẹn wẹẹ , ọ gha sẹ ẹghẹ , ọ gha ya agbọn na khian e Paradais ne ima khian na gha rrọọ vbe etẹbitẹ .
Ọna ẹre ọ zẹe ne ima na “ ye izinegbe ye egbe miẹn emwi hia . ”
( Kọl . 1 : ​ 11 , 12 ) Sokpan deghẹ ima gui ẹzọ uwu unu wẹẹ e Jehova si obọ ẹgogo ghee iyeke , ọna i khian ya ẹko rhiẹnrhiẹn ọnrẹn hiehie . ​ —⁠ Kọl .
3 : 12 .
De emwi nọ khẹke ne ima gha yerre vbe ima ghaa ru erria yan igiemwi ọghe eguọmwadia e Jehova nẹdẹ ?
Ma gha sẹtin gha mwẹ ẹbo izinegbe deghẹ ima na gha yerre igiemwi esi ọghe eguọmwadia e Jehova ni ya izinegbe diakhẹ ọre .
( Rom . 15 :⁠ 4 ) Ma ghaa ru erria yan igiemwi ne iran rhie yotọ , te ọ khẹke ne ima gha yerre vbene ọ kpẹ sẹ hẹ ighẹ ẹghẹ ne iran khẹ Jehova la , evbọzẹe ne iran na gha mwẹ ẹbo izinegbe kevbe afiangbe ne iran miẹn .
Ukpo nibun ẹre Ebraham ya khẹ a ke do biẹ Isọ kevbe Jekọb ne eyẹ ọre ( Ghee okhuẹn 9 , 10 )
9 , 10 .
Vbọ kpẹ sẹ hẹ ighẹ ẹghẹ ne Ebraham vbe Sera ya diakhẹ e Jehova ?
Gia ziro yan igiemwi ọghe Ebraham kevbe Sera .
Iran rre usun “ emwa ni yayi , ni vbe mwẹ izinegbe , ne emwi ne Osanobua ve sẹtin sẹ iran obọ . ”
E Baibol khare wẹẹ , rhunmwuda “ Ebraham mwẹ izinegbe , ” emwi ne Osanobua ve keghi sẹ irẹn kevbe ivbi ẹre obọ . ( Hib .
6 : ​ 12 , 15 ) Vbọzẹe ne ọ na khẹke ne Ebraham zinegbe ?
Rhunmwuda ọ gha rhie ẹghẹ , eyan ọghe Jehova ke mwẹ amusẹ .
Eyan ne Jehova yan ma Ebraham keghi suẹn gha mwẹ amusẹ vbe Nisan 14 vbe ukpo 1943 B.C.E .
Ọni ọre vbe irẹn vbe igiowa ẹre fian Ẹzẹ Yufretis rra lae Otọ Na Ru Eyan Rẹn .
Ukpo 25 ẹre Ebraham ya zinegbe a ke do biẹ Aizik vbe ukpo 1918 B.C.E . Ọ na vbe zinegbe la ukpo 60 ọvbehe , a ke do biẹ Isọ kevbe Jekọb ne eyẹ ọre vbe ukpo 1858 B.C.E . ​ —⁠ Hib .
11 :⁠ 9 .
Inu otọ Ebraham re vbe ukhu ?
E Baibol khare wẹẹ : “ Osanobua ma mu otọ rhọkpa ne Ebraham , ne ọ gha tie ẹre ọghẹe .
Sokpan Osanobua ye tama rẹn wẹẹ , irẹn gha mu otọe ni hia nẹẹn kevbe wẹẹ ọ gha khian ọghẹe kevbe ọghe ivbi ẹre vbe iyeke irẹn . Ẹghẹ ne Osanobua na yan eyan na , Ebraham i he mwẹ ọmọ rhọkpa . ”
( Iwinna 7 :⁠ 5 ) Ọ ye sẹ ukpo 430 vbe iyeke Ebraham fian Yufretis rra , ivbi ẹre ke do la Otọ Na Ru Eyan Rẹn nii zẹvbe agbẹnvbo . ​ —⁠ Ẹks .
12 : ​ 40 - 42 ; Gal .
3 :⁠ 17 .
Vbọzẹe ne Ebraham na ya izinegbe diakhẹ e Jehova ? De afiangbe nọ gha lae miẹn vbe odaro ?
Te Ebraham muegbe nọ ya ye izinegbe diakhẹ e Jehova rhunmwuda amuẹtinyan nọ wegbe nọ ghaa mwẹ .
( Tie Hibru 11 : ​ 8 - 12 . )
Ebraham keghi ya oghọghọ gha zinegbe agharhemiẹn wẹẹ ọ ma ghi rẹn vbene eyan hia ne Osanobua yan ma rẹn ya mwẹ amusẹ hẹ .
Muẹn roro vbene ọyẹnmwẹ khian gha sẹ Ebraham hẹ vbe ọ gha rriọkpaegbe vbe paradais .
Te ọ khian kpaodin vbene Baibol ya guan kaẹn irẹn kevbe ivbi ẹre hẹ .
* U miẹn vbene ọ gha gbe ẹre otiti hẹ vbe ọ gha ghi do rẹn vbene emwi ne irẹn ru ya ye ahoọ ọghe Jehova mwẹ amusẹ hẹ , vbe nọ dekaan ọmọ na ru eyan rẹn !
Ẹghẹ nii , ọ do rẹn wẹẹ irẹn ma mwẹ izinegbe kua kẹkan .
12 , 13 .
Vbọzẹe ne ọ na khẹke ne Josẹf gha mwẹ ẹbo izinegbe ? De akpa nọ maan nọ ghaa mwẹ ?
E Josẹf wa vbe gha mwẹ ẹbo izinegbe .
Ọ wa rri oya ne udẹn rri oya ne ẹvbi baa ẹmwẹ emwi nọ ma ru .
Vbe okaro , etiọnrẹn keghi khiẹn ọnrẹn zẹvbe ọviẹn vbe ọ rre ukpo 17 .
Ọvbokhan arowa ẹre na vbe baa re ohoghẹ wẹẹ , ọ te mu irẹn yagha , rhunmwuda ọni , a keghi fiẹ fi eghan . ( Gẹn . 39 : ​ 11 - 20 ; Psm .
105 : ​ 17 , 18 ) Na gha te ya san rẹn ẹse ye uyinmwẹ esi nọ mwẹ , a na gha rri ẹre oya yọ .
Sokpan vbe ukpo 13 ghi gberra nẹ , emwi hia na fi werriẹ .
A keghi fan rẹn fua vbe eghan , ọ na vbe khian azukpogieva vbe otọ Igipt hia . ​ —⁠ Gẹn .
41 : ​ 14 , 37 - 43 ; Iwinna 7 : ​ 9 , 10 .
Ena hia ye Josẹf gha khiẹkhiẹ egbe ra ?
Ọ yae khian ọmwa nẹi ghi mwẹ ilẹkẹtin yan e Jehova ra ?
Ẹo .
Vbọ ya e Josẹf gha mwẹ ẹbo izinegbe ?
Rhunmwuda ọ mu ẹtin yan e Jehova .
Ọ vbe bẹghe ẹre wẹẹ e Jehova ma sẹ irẹn rae .
Emwi nọ tama etiọnrẹn rhiẹre ma wẹẹ , ọ rẹn wẹẹ e Jehova ma yangbe irẹn . Ọ keghi kha wẹẹ : “ Wa ghẹ fian afianma .
Mẹ i ra sẹtin rhie egbe mwẹ ye ihe Osanobua .
Te uwa te si uma ne uwa ru mwẹ emwi dan , sokpan Osanobua keghi fiẹ werriẹ yae khian emwi esi , nọ miẹn ehe na sinmwi emwa nibun ye agbọn . ” ( Gẹn .
50 : ​ 19 , 20 ) Vbe okiekie , e Josẹf keghi do bẹghe vbene Jehova ya fiangbe irẹn hẹ rhunmwuda ne irẹn na mwẹ izinegbe .
14 , 15 . ( a ) Vbọ ya izinegbe ọghe Devid lughaẹn ne ọghe emwa ọvbehe ?
( b ) Vbọ ye Devid gha mwẹ ẹbo izinegbe ?
E Devid wa vbe rri oya baa ẹmwẹ emwi nọ ma ru .
Agharhemiẹn wẹẹ ọvbokhan ye nọ vbe Jehova zẹẹ ọre nọ gha re Ọba Izrẹl , ukpo 15 ẹre Devid ya ye izinegbe diakhẹ Osanobua , a ke do ma ẹre Ọba yan Ivbi Izrẹl . ( 2 Sam .
2 : ​ 3 , 4 ) Vbuwe ẹghẹ na , ẹre Ọba e Sọl ya gha gualọe khian nọ gbẹ rua .
* E Devid na gha lẹre khian , ọ na do khian enakpolugho . Ugbẹnso ọ ghi lẹ gha rrie ẹvbo ọvbehe , ugbẹnso ọ gha rre uvun okuta vbe ato .
Uhiẹn vbe Sọl wu nẹ vbe odaro okuo , odẹ ukpo ihinrọn ẹre Devid ya khẹ , a ke do ma ẹre Ọba yan Ivbi Izrẹl hia . ​ —⁠ 2 Sam .
5 : ​ 4 , 5 .
Vbọzẹe ne Devid na gha mwẹ ẹbo izinegbe ?
Ọ tobọre zẹ ewanniẹn ye inọta na vbe ebe ọsian ne ọ na vbe nọ ọta na igba enẹ : “ Vbọ khian kpẹ sẹ hẹ ? ”
Ọ keghi kha wẹẹ : “ Ahoẹmwọmwa ruẹn nẹi fiwerriẹ ẹre I mu ẹtin yan . I gha ghọghọ rhunmwuda , u gha miẹn mwẹ fan .
I gha so ihuan rho ruẹ Nọyaẹnmwa , rhunmwuda , u ma mẹ gbe . ”
( Psm . 13 : ​ 5 , 6 ) E Devid keghi mu ẹtin yan ahoẹmwọmwa ọghe Jehova nẹi fiwerriẹ .
Ọ keghi ya oghọghọ gha mudia khẹ ẹghẹ ne Jehova gha ya miẹn irẹn fan , ọ na vbe gha yerre obọ esi ne Osanobua he ya muẹn .
E Devid wa rẹn wẹẹ Osanobua i khian yangbe irẹn .
E Jehova tobọre wa mwẹ ẹbo izinegbe .
Irẹn i khian wẹẹ ne ima gha mwẹ izinegbe vbene irẹn tobọ irẹn i na mwẹ izinegbe
16 , 17 .
De vbene Jehova kevbe Jesu ya rhie igiemwi nọ ghi maan sẹ yotọ vbe nọ dekaan ne a gha mwẹ ẹbo izinegbe ?
E Jehova tobọre wa mwẹ ẹbo izinegbe . Irẹn i khian wẹẹ ne ima gha mwẹ izinegbe vbene irẹn tobọ irẹn i na mwẹ izinegbe .
Irẹn rhie igiemwi nọ ghi maan sẹ yotọ ne ima .
( Tie 2 Pita 3 :⁠ 9 . )
Ke ukpo arriaisẹn nibun gha dee ẹre Jehova ke mwẹ izinegbe rhunmwuda , irẹn hoo nọ zuze yọ , nọ wa fo vbe otọ fẹfẹfẹ ighẹ ẹmwẹ nọ suẹnrẹn vbe ogba ọghe Idẹn , nọ dekaan asẹ ne irẹn mwẹ na ya kha yan agbọn vbe ẹrinmwi .
Irẹn keghi “ mudia ” khẹ ẹghẹ ne eni irẹn khian ya khian nọhuanrẹn .
Afiangbe nọkhua khian gha nọ nẹ emwa ni “ mu ẹtin yan Nọyaẹnmwa . ” ​ —⁠ Aiz . 30 :⁠ 18 .
Jesu wa vbe mwẹ ẹbo izinegbe .
Agharhemiẹn wẹẹ e Jesu mudia gbain vbe ọ rre uwu edanmwẹ , vbe ọ ghi kpa gha rrie ẹrinmwi , ọ na muẹn ye Erhae obọ asẹ ne irẹn te mwẹ ne irẹn ya gha rrọọ zẹvbe ọmwa nọ gbae vbe uhunmwu otagbọn vbe ukpo 33 C.E . Vbe iyeke ọni , ọ na ye mwẹ izinegbe do sẹ ukpo 1914 ọ ke suẹn gha kha zẹvbe ọba . ( Iwinna 2 : ​ 33 - 35 ; Hib .
10 : ​ 12 , 13 ) Te ọ khian ye mwẹ izinegbe sẹ ufomwẹ ọghe Ukpo Arriaisẹn nọ khian ya kha ọ ke guọghọ eghian rẹn hia fo . ( 1 Kọr .
15 : 25 ) E Jesu gha zinegbe la ẹghẹ nọ wa tan , vbọrhirhighayehẹ , izinegbe na gha biẹ ọmọ esi .
18 , 19 .
Vbọ khian ya ima gha mwẹ ẹbo izinegbe ?
Te ọ ghi wa vẹẹ na rẹn nia wẹẹ , e Jehova hoo ne ima gha mwẹ ẹbo izinegbe .
Sokpan , vbọ khian ru iyobọ ne ima ?
Te ọ khẹke ne ima gha na erhunmwu ne Jehova gha ya orhiọn nọhuanrẹn ru iyobọ ne ima rhunmwuda , abọ ọkpa ọghe ọmọ erhan orhiọn nọhuanrẹn ẹre izinegbe khin .
( Ẹfis .
3 : 16 ; 6 : 18 ; 1 Tẹs .
5 : ​ 17 - 19 ) Gha rinmwian e Jehova nọ ru iyobọ nuẹn ya gha mwẹ ẹbo izinegbe .
Gha yerre emwi nọ ru iyobọ ne Ebraham , Josẹf kevbe Devid ne iran na sẹtin diakhẹ e Jehova nọ mu eyan rẹn sẹ .
Amuẹtinyan ẹre ọ ru iyobọ ne iran .
Ọghe enegbe iran ma mu iran .
Ma ghaa muẹn roro vbene emwi ghi ya dunna ne iran , ọ gha gua ima kpa ya gha mwẹ ẹbo izinegbe .
De emwi nọ khẹke ne dọmwadẹ ima ta mu olọ yan ?
Nọnaghiyerriọ , ma ghaa rre uwu edanmwẹ ra ibavbaro , te ọ khẹke ne ima ta mu olọ yan rẹn wẹẹ ima gha zinegbe .
Ọlọghọmwa eso sẹtin ya ima gha nọ e Jehova wẹẹ , “ Vbọ khian kpẹ sẹ hẹ . ”
( Aiz . 6 : 11 ) Sokpan ẹtin ne orhiọn nọhuanrẹn rhie ye ọmwa iwu gha sẹtin ya ima gha mwẹ egbe ilẹkẹtin ọghe Jerimaia vbe ọ khare wẹẹ : “ Mẹ i mwẹ emwi ọvbehe gberra e Nọyaẹnmwa . . . uwu irẹn ọre idaehọ mwẹ ye . ​ —⁠ Eve .
3 : ​ 21 , 24 .
Ọ sẹ uhunmwu ebe 15 na gbẹn okha ọghe Ebraham yi vbe ebe Gẹnẹsis .
Yevbesọni , ọ sẹ igba 70 na sunu yi eni Ebraham vbe abọ ọghe Baibol na ya urhuẹvbo e Grik gbẹn .
Ukpo eva vbe ukhiọnmwẹ ẹre Sọl he ya khaevbisẹ vbe Jehova hee ẹre yotọ , sokpan Osanobua na ye gi ẹre kha yan Izrẹl ya sẹ ẹdẹ ne ọ wu . Ọni rhiema wẹẹ , ọ gberra ukpo 38 nọ ya kha yan Izrẹl . ​ —⁠ 1 Sam .
13 : 1 ; Iwinna 13 :⁠ 21 .
“ Ọfunmwegbe Osanobua , ne ọ gberra ne ọmwa nagbọn gha sẹtin rẹn otọ ẹre gha rhie ekhọe kevbe orhiọn uwa mwẹ . ” — FIL .
4 :⁠ 7 .
IHUAN : 76 , 141
De emwi ne ima miẹn ruẹ vbe emwi nọ sunu dae Pọl vbe Filipai ?
De igiemwi eso vbe Evbagbẹn Nọhuanrẹn nọ suigiẹ yọ wẹẹ e Jehova gha sẹtin ru emwi ne ima ma te ye aro yi ?
De vbene ima khian ya gele gha mwẹ “ ọfunmwegbe Osanobua ” hẹ ?
1 , 2 .
Vbọ sunu dae Pọl kevbe Sailas vbe Filipai ?
( Ghee efoto nọ rre omuhẹn . )
HIA ne u ya aro ekhọe ruẹ bẹghe emwi nọ sunu .
E Pọl vbe Sailas rre eghan vbe ogiasọn .
Ughugha nọ dinmwi sẹ , ẹre eseghan viọ iran yi vbe ẹvbo na tie ẹre Filipai .

Iran na khui iran owẹ ye uwu ike erhan nikhua , iyeke ye khia iran rhunmwuda ugbemwẹ oya ne iran gbe iran re .
( Iwinna 16 : ​ 23 , 24 ) Ovbi ẹghẹ kherhe ẹre ena hia ya sunu .
Ẹghẹ owiẹ vbe ẹdẹ na kha na , ẹre ẹbu omurhia ya silo iran bu avbe eghaẹvbo vbe ada ẹvbohoho .
Iran ghi yanghan ukpọn ye iran urhu nẹ , iran na ye asan ematọn bolo iran egbe .
( Iwinna 16 : ​ 16 - 22 ) Nọ ghi sẹ ehia ọre wẹẹ , ne Pọl na re ọmotọ vbe Rom , ọ te khẹke ne iran ka gualọ otọre deghẹ ọ gele rriabe , iran ke suẹn gha rri ọre oya , sokpan iran ma ru vberriọ .
*
Vbuwe ebiebi ne Pọl ghaa ye vbe eghan , ọ kegha yerre emwi nọ sunu vbe ẹdẹrriọ , ọ na vbe gha mu ẹmwẹ Ivbi e Filipai roro .
Ivbi e Ju i mwẹ Sinagọg vbe Filipai vbene ọ rre ẹvbo ọvbehe ne Pọl ka mu otuẹ yo .
Te Ivbi e Ju kpa hin orere ẹvbo nii rre , ya gha ru emwamwa ugamwẹ vbe ọkpẹn ẹzẹ .
( Iwinna 16 : ​ 13 , 14 ) Ughaghe ne ikpia ni re Ivbi e Ju vbe ẹvbo nii ma na sẹ igbe nọ , rhunmwuda ikpia igbe ẹre a ya mu e Sinagọgi gbọọ .
Te Ivbi e Filipai wa gha hio rhunmwuda ne iran na re emotọ vbe Rom agharhemiẹn wẹẹ igho ẹre iran ya dẹ egbe laọ .
( Iwinna 16 : 21 ) Ughaghe uhiomwẹ na , ẹre ọ kue si ẹre ne iran ma na zẹdẹ roro ẹre wẹẹ , e Pọl vbe Sailas ni Ivbi e Ju sẹtin vbe gha re emotọ ọghe Rom .
Vbọrhirhighayehẹ , iran keghi fi e Pọl vbe Sailas fi eghan vbene iran ma na rẹn ọkpa rẹn eva .
Vbọzẹe ne iro gha na haan e Pọl vbe a werriegbe fi ẹre fi eghan ?
De akpa nọ ghi rhiema ?
Ughaghe Pọl vbe gha muẹn roro emwi eso nọ sunu vbe uki eso nọ gberra .
Vbe Pọl rre odin ọghe Okun Aegean vbe Asia Minor , ẹghẹ nibun ẹre orhiọn nọhuanrẹn ma ya kue nọ kporhu vbe ihe eso .
Ọ na yevbe na miẹn wẹẹ , ọ mwẹ ehe ne orhiọn nọhuanrẹn hoo ne ọ na kporhu .
( Iwinna 16 : ​ 6 , 7 ) De ehe nọ khin ?
E Pọl keghi miẹn adia vbe umian ne Osanobua mu ma rẹn vbe Troas .
Okpia ọkpa keghi tama rẹn vbe umian nii wẹẹ : “ Gha die Masidonia ne u do yi ima obọ ! ”
Ọwarọkpa nii , e Pọl kegha rrie Masidonia .
( Tie Iwinna 16 : ​ 8 - 10 . )
Sokpan vbọ ghi sunu ?
Eghan ẹre ọ na vba egbe ẹre vbe ọ wa sẹ Masidonia .
Vbọzẹe ne Jehova na kue ne emwi vbenia sunu ?
Vbọ khian kpẹ sẹ hẹ vbe eghan ?
Agharhemiẹn wẹẹ inọta vbenia ghaa rre Pọl ekhọe , ọ na ye gha sọyẹnmwẹ , amuẹtinyan ọghẹe ma vbe beghe .
Irẹn vbe Sailas na suẹn gha “ so ihuan , iran na gha na erhunmwu ghe Osanobua . ”
( Iwinna 16 : 25 ) Ọfunmwegbe Osanobua keghi fu iran ekhọe rre .
4 , 5 . ( a ) De vbene ihẹghẹ ọghe ima gha vbe ya sẹtin khọ ne Pọl werriẹ aro daa ?
( b ) De vbene emwi ya fiwerriẹ vbe odẹ ne Pọl ma te yaro yi ?
Emwi nọ sunu dae Pọl he sunu da ruẹ ẹdẹ ra ? U sẹtin wa gha lele adia ọghe Osanobua vbe arrọọ ruẹ , sokpan emwi i gbe ye uviẹn vbene u te gualọe yi .
U sẹtin gha werriẹ aro daa isievẹn nibun , afiwerriẹ ne gẹdẹgbẹ sẹtin wa vbe rhiegbe ma vbe arrọọ ọghuẹ . ( Asan .
9 : 11 ) Emwi vbenian sẹtin ya ruẹ gha nọ evbọzẹe ne Jehova na kue ne emwi vberriọ sunu .
Deghẹ u rre ihẹghẹ vbenian , de emwi nọ gha ya ruẹ gha mwẹ ẹbo izinegbe kevbe ilẹkẹtin yan e Jehova ?
Emwi nọ ghi sunu dae Pọl vbe Sailas gha rhie ewanniẹn ye inọta na .
E Pọl vbe Sailas ghi so ihuan , emwi ọyunnuan nibun keghi sunu .
Vbe okaro , igbohiotọ ọghe ọhanabe na yan ẹkhu eghan rua , ọgiọrọ na ya gbalọ avbe oleghan na kharha kua .
Te eseghan khian ghi te gbe egbe ẹre rua vbe ọ bẹghe emwi nọ sunu , sokpan e Pọl keghi go tie ẹre nẹi ghẹ gbe egbe ẹre rua .
Ọna ẹre ọ ghi zẹ ne eseghan vbe ẹgbẹe ọre na do khian Ivbiotu e Kristi , iran na dinmwiamẹ .
Ẹdẹ ghi gbe , eghaẹvbo keghi gie avbe ọgbalegbe ne iran ya fan e Pọl vbe Sailas fua vbe eghan , ne iran vbe tama Pọl vbe Sailas , ne iran fẹko kpa hin ẹvbo nii rre .
Avbe eghaẹvbo ghi họn wẹẹ emotọ ọghe Rom ẹre Pọl vbe Sailas khin , ohan keghi mu iran , ẹre iran na tobọ iran do su iran ladian vbe ẹvbo nii .
Sokpan e Pọl vbe Sailas na wẹẹ te iran khian ka ya nọ ẹmwẹ ọtẹn nokhuo Lidia nọ da dinmwiamẹ , iran na vbe loo ẹkpotọ nii ya rhie igiọdu ne etẹn .
( Iwinna 16 : ​ 26 - 40 ) Ovbi ẹghẹ kherhe ẹre emwi hia wa ya fiwerriẹ !
De emwi ne ima khian ziro yan vbe ako iruẹmwi na ?
Vbe ima miẹn ruẹ vbe okha na ?
Ọ ma khẹke ne ima gha si osi vbe ima ghaa rre edanmwẹ rhunmwuda , e Jehova gha sẹtin ye ima obọ vbe odẹ ne ima ma te yaro yi .
Ebe ne Pọl gbẹn ya rhie igiọdu ne etẹn vbe Filipai ẹre ọ suigiẹ yọ wẹẹ , ọ wa gbọyẹmwẹ ye iyobọ ne Osanobua ru nẹẹn .
Gia ka ziro yan ẹmwẹ e Pọl vbe Filipai 4 : ​ 6 , 7 .
( Tie ẹre . )
Vbe iyeke ọni , ma ghi guan kaẹn emwa eso ne Jehova vbe ru iyobọ na vbe odẹ ọghe ọyunnuan , ma ke do ziro yan odẹ ne “ ọfunmwegbe Osanobua ” ya ye ima mwẹ izinegbe kevbe ilẹkẹtin nẹi beghe yan e Jehova .
De emwi ne Pọl mobọ nianian vbe ebe nọ gbẹn gie etẹn vbe Filipai ?
De emwi ne ima miẹn ruẹ vbọ ?
Vbe Pọl gbẹn ebe gie etẹn vbe Filipai , ẹi mwẹ iran ma yerre emwi nọ sunu dae Pọl kevbe odẹ ọghe ọyunnuan ne Jehova ya ru iyobọ nẹẹn .
De emwi ne Pọl hoo ne iran gha mwẹ vbe orhiọn ?
Ọre wẹẹ : Esa i rrọọ ne iran khian ya gha si osi .
Iran gha na erhunmwu , iran ghi miẹn ọfunmwegbe nọ ke obọ Osanobua rre .
Yẹrẹro wẹẹ “ ọfunmwegbe Osanobua . . . gberra ne ọmwa nagbọn gha sẹtin rẹn otọ ẹre . ”
Vbe a yae kha ?
Ọzedu eso keghi zedu ẹre vbenian : “ Ọ gberra emwi hia ne a yaro yi ” ra “ emwamwa ọghe emwa nagbọn hia . ”
Emwi ne Pọl hoo ne ima rẹn mwa ọre wẹẹ , “ ọfunmwegbe Osanobua ” hiunsi sẹ emwi ne ima gha sẹtin ya aro ekhọe zẹ omwa rẹn .
Te ọlọghọmwa ne ima ghee gẹdẹgbẹẹ ye kherhe vbe aro e Jehova , irẹn gha sẹtin sọfurre yọ vbe odẹ ne ima ma yaro yi . ​ —⁠ Tie 2 Pita 2 :⁠ 9 .
8 , 9 . ( a ) Agharhemiẹn wẹẹ e Pọl rri oya vbe Filipai , de emwi esi nọ kẹrikian ?
( b ) Vbọzẹe ne etẹn vbe Filipai ma na tila ẹmwẹ e Pọl rua ?
Ebe ne Pọl gbẹn gie etẹn vbe Filipai wa rhie igiọdu ne iran rhunmwuda ọ ye iran yerre vbene Jehova ya ru iyobọ ne Pọl hẹ vbe ukpo igbe nọ gberra .
E Jehova kue yọ ne Pọl vbe Sailas rhie oya sokpan , ọya ne iran re keghi kie ẹkpotọ yọ ne a ya ‘ sinmwi oseghe ne ikporhu iyẹn nọ maan kevbe ne a ya ẹre igiẹ mu otọ . ’
( Fil . 1 :⁠ 7 ) Ohan ma ghi gi eghaẹvbo vbe Filipai kpokpo iko ne a da mugbọ vba .
Ughaghe rhunmwuda udinmwẹ ne Pọl rhiema , ẹre ọ zẹe ne Luk na ye gha rre Filipai vbe Pọl kevbe Sailas kpaa nẹ .
E Luk na gha ru iyobọ ne etẹn vbe iko ne a da mugbọ vba .
Vbe etẹn ni rre Filipai tie ebe ne Pọl gbẹn , iran rẹnrẹn wẹẹ ẹi re ẹmwẹ ne ọmwa nọ rri egie ebe ya ekhọe obọ re gbẹn .
E Pọl la edanmwẹ ni wegbe gberra nẹ , uhiẹn vbe Pọl gbẹn ebe na , eghan ẹre ọ ghaa ye , sokpan ọ na ye gha rhiẹre ma wẹẹ “ ọfunmwegbe Osanobua ” gu irẹn rrọọ . ​ —⁠ Fil .
1 : ​ 12 - 14 ; 4 : ​ 7 , 11 , 22 .
10 , 11 .
De emwi nọ khẹke ne ima ru vbe ima ghaa si osi ? De emwi nọ khẹke ne ima yaro yi ?
De emwi nọ gha ru iyobọ ne ima , ne ima ghẹ gha si osi ye emwi rhọkpa ? De emwi nọ gha vbe ya ima gha mwẹ “ ọfunmwegbe Osanobua ” ?
Erhunmwu wa nọ zẹẹ .
Erhunmwu ẹre ọ khẹke ne ima na vbe ima ghaa si osi .
( Tie 1 Pita 5 : ​ 6 , 7 . )
Gha mwẹ amuẹtinyan nẹi beghe wẹẹ , e Jehova gha họn erhunmwu ruẹ .
Gha ye “ ekhọe kpọnmwẹ ” ọnrẹn ye afiangbe nọ ke obọ ẹre rre vbe u ghaa na erhunmwu .
Ọ gha ya ilẹkẹtin ọghomwa wegbe sayọ vbe ima ghaa yerre wẹẹ “ ọ gha sẹtin ru gberra vbene ima nọ rẹn , ra vbene a roro ẹre vbe ekhọe . ” ​ —⁠ Ẹfis .
3 :⁠ 20 .
Odẹ eso ne Jehova ya ye ima obọ sẹtin kpa ima odin vbe nọ ghaa ye nẹ Pọl vbe Sailas .
A sẹtin miẹn wẹẹ ẹi re odẹ ọghe ọyunnuan , sokpan ọ wa gha re emwi ne ima gualọ zẹẹ .
( 1 Kọr . 10 : 13 ) Ọni ma rhiema wẹẹ ima ghi kie abọ rre gha khẹ ne Jehova do sọfurre ye ọlọghọmwa ne ima ye .
Te ọ khẹke ne ima gha zowẹ lele erhunmwu ne ima na .
( Rom . 12 : 11 ) Ọna ẹre ọ khian suigiẹ yọ wẹẹ ima gele mu ẹtin yan e Jehova .
Irẹn gha fiangbe ima deghẹ ima ru vberriọ .
Ọ khẹke ne ima vbe yerre wẹẹ e Jehova gha sẹtin ru gberra emwi ne ima nọ rẹn ra emwi ne ima yaro yi .
Gima ziro yan igiemwi eso vbe Baibol ọghe vbene Jehova ya ru emwi ne eguọmwadia re ma te yaro yi . Ọna gha ye ilẹkẹtin ọghe ima wegbe sayọ .
( a ) De emwi ne Hẹzikaia ru vbe Ọba Asiria ye obo sekhae nẹ ?
( b ) Vbe ima miẹn ruẹ vbe odẹ ne Jehova ya ru iyobọ nẹẹn ?
Okha ọghe vbene Jehova ya ru emwi ne eguọmwadia re ma te yaro yi ẹre ọ vuọn e Baibol .
Vbe igiemwi , e Hẹzikaia kegha re Ọba Izrẹl vbe ẹghẹ ne Ọba e Sẹnakẹrib ọghe Asiria ya khọnmiotọ yan ẹvbo nibun vbe Judah sokpan ọ ma lae Jerusalẹm .
( 2 Ọba 18 : ​ 1 - 3 , 13 ) Vbe Sẹnakẹrib ghi werriẹ aro dae Jerusalẹm , de emwi ne Ọba e Hẹzikaia ghi ru ?
Ọ na ka na erhunmwu gie Jehova , ọ ke ya rhie ibude vbe obọ Aizaia ne akhasẹ e Jehova .

( 2 Ọba 19 : ​ 5 , 15 - 20 ) Ọ na vbe hae igho ne Sẹnakẹrib fian re .
( 2 Ọba 18 : ​ 14 , 15 ) Ọ ghi sẹ ẹghẹ , e Hẹzikaia na ru emwamwa nọ khẹke ya mu egbe yotọ khẹ ẹghẹ ne Ivbi Asiria ya do gbe okin lẹga e Jerusalẹm .
( 2 Krọ .
32 : ​ 2 - 4 ) De emwi ne Jehova ghi ru ?
Ọ keghi gie odibo ọkpa ya guọghọ Ivbi iyokuo 185,000 ọghe Asiria vbe asọn ọkpa .
Vbene ẹmwata , e Hẹzikaia tobọre ma te yaro yi emwi vberriọ ! ​ —⁠ 2 Ọba 19 :⁠ 35 .
Vbe ima miẹn ruẹ vbe okha ọghe Josẹf ? — Gẹn .
41 :⁠ 42 ( Ghee okhuẹn 13 )
( a ) Vbe ima miẹn ruẹ vbe okha ọghe Josẹf ?
( b ) De emwi ọyunnuan nọ sunu vbe arrọọ ọghe Sera ?
Gia vbe ziro yan emwi nọ sunu dae Josẹf .
Vbe ọ rre eghan , ọ ma zẹdẹ yaro yọ wẹẹ a gha ya irẹn khian azukpogieva vbe otọ Igipt , amaiwẹ te ọ yaro yọ wẹẹ irẹn ẹre Jehova khian loo ya miẹn emwa rẹn fan vbe ẹghẹ ukhunmwu . ( Gẹn .
40 : 15 ; 41 : ​ 39 - 43 ; 50 : 20 ) E Josẹf ma te zẹdẹ yaro yọ wẹẹ e Jehova gha fiangbe irẹn sẹrriọ .
Vbe muẹn roro vbene Jehova ya fiangbe Sera hẹ .
E Sera te yaro yọ wẹẹ irẹn gha ya egbe ọmaẹn biẹ ra ? Ọvbi umọbọ ẹre ighẹ Hega ẹre ọ gha te mu ye ọmọ biẹ .
Vbene ẹmwata , E Sera ma sẹtin ghọghọ vbe ọ biẹ Aizik . ​ —⁠ Gẹn .
21 : ​ 1 - 3 , 6 , 7 .
De aro ilẹkẹtin nọ khẹke ne ima gha mwẹ yan e Jehova ?
Ọ ma khẹke ne ima yaro yọ wẹẹ , e Jehova gha sọfurre ye ọlọghọmwa ne ima ye vbe odẹ ọghe ọyunnuan vbene agbọn ọgbọn te rre , ra ne ima gha nọ rẹn vbe erhunmwu nọ ru emwi ọyunnuan vbe arrọọ ọghe ima .
Vbọrhirhighayehẹ , ma rẹnrẹn wẹẹ , e Jehova nọ ru iyobọ ne eguọmwadia re nẹdẹ vbe odẹ ọghe ọyunnuan ma he fiwerriẹ .
( Tie Aizaia . 43 : ​ 10 - 13 . )
Ọna ẹre ọ zẹe ne ima na mwẹ ilẹkẹtin yan rẹn .
Ọ gha sẹtin ru iyobọ nọ khẹke ne ima , ne ima mieke na sẹtin ru ahoo ọghẹe .
( 2 Kọr . 4 : ​ 7 - 9 ) Vbe ima miẹn ruẹ vbe okha eha na ?
Igiemwi ọghe Hẹzikaia , Josẹf kevbe Sera rhiẹre ma wẹẹ , e Jehova gha sẹtin ru iyobọ ne ima ya da amuẹtinyan ọghe ima yi vbe uwu edanmwẹ nọ ghi wegbe sẹ .
E Jehova gha sẹtin ya ima da amuẹtinyan ọghe ima yi vbe uwu edanmwẹ nọ ghi wegbe sẹ
Vbọ khian ya ima gha mwẹ “ ọfunmwegbe Osanobua ” ? Vbọzẹe ne ima na mwẹ ọfunmwegbe Osanobua ?
De vbene ima khian ya gha mwẹ “ ọfunmwegbe Osanobua ” hẹ vbe ima ghaa rre ọlọghọmwa ?
Te ọ khẹke ne ima gha gu ẹre mu obọ .
Izọese adẹwerriegbe ọghe “ Jesu kristi ” ẹre ọ kie ẹkpotọ yọ , ne ima na sẹtin sikẹ e Jehova .
Ikpemehe ọghe izọese adẹwerriegbe keghi re ọkpa vbe usun emwi ọyunnuan ne Jehova he ru ne ima .
Ẹre ọ ya fan ima hin ẹtin orukhọ rre nọ ghi zẹe ighẹ ima mwẹ ekhọe ọguọmwaziro nọ hianrẹn , ẹre ọ vbe zẹe ne ima na re ọsiọre . ​ —⁠ Jọn 14 : 6 ; Jems 4 : 8 ; 1 Pit .
3 :⁠ 21 .
Vbọ kẹrikian vbe ima ghaa mwẹ “ ọfunmwegbe Osanobua ” ?
Ru igiemwi yọ .
Vbọ kẹrikian vbe ima ghaa mwẹ “ ọfunmwegbe Osanobua ne ọ gberra ne ọmwa nagbọn gha sẹtin rẹn otọ ẹre ” ?
Ebe Nọhuanrẹn khare wẹẹ ọfunmwegbe na ghi “ gbogba ga ” ekhọe kevbe orhiọn ima . ( Fil .
4 : 7 NW ) Vbe urhuẹvbo e Grik , ẹmwẹ na “ gbogba ga ” keghi re ne ivbiyokuo loo .
A kegha loo ẹre ginna ivbiyokuo na gie ya khẹ odẹ vbe ẹvbo na gbogba ga .
Erriọ Filipai ghaa ye .
Te Ivbi e Filipai vbiẹ dẹ ehọ vbe asọn , orhiọn iran ghi sotọ rhunmuda iran rẹnrẹn wẹẹ ivbiyokuo khẹ odẹ .
Ma ghaa mwẹ “ ọfunmwegbe Osanobua , ” erriọ orhiọn ima vbe ya sotọ rhunmwuda ima rẹnrẹn wẹẹ e Jehova gbaroghe ima , ọ vbe hoo ne ima musọe . ( 1 Pit .
5 : 10 ) Ọna ẹre ọ zẹe ne orhiọn i na gbe ye ima iwu .
Vbọ khian ye ima gha mwẹ ilẹkẹtin zẹ vbene ima ya mudia khẹ emwi nọ khian sunu vbe odaro ?
Vbe nẹi khian ghi kpẹ gbe , emwa nagbọn gha werriẹ aro daa orueghe na ma he miẹn egbọre ẹdẹ . ( Mat .
24 : ​ 21 , 22 ) Ima ma wa rẹn vbene emwi khian gha ye hẹ ne dọmwadẹ ima .
Vbọrhirhighayehẹ , esa i rrọọ ne ima gha si osi .
Ma rẹn arọ ọmwa ne Osanobua mwa khin agharhemiẹn wẹẹ ima ma rẹn emwi hia nọ khian ru .
Ma mwẹ ilẹkẹtin wẹẹ ọ gha mu eyan rẹn hia sẹ rhunmwuda erriọ ka ruẹ de yi . Ọ sẹtin ru ẹre vbe odẹ ne ima ma te zẹdẹ yaro yi .
Ẹghẹ ke ẹghẹ ne Jehova ya ru emwi ọyunnuan ne ima , ọ keghi ya ima mwẹ “ ọfunmwegbe Osanobua ne ọ gberra ne ọmwa nagbọn gha sẹtin rẹn otọ ẹre . ”
Ọ khọ wẹẹ ọmotọ ẹre Sailas vbe gha khin vbe Rom . —⁠ Iwinna 16 :⁠ 37 .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Vbe Amsterdam , arọndẹ eva gha kporhu ma okpia ọkpa vbe ehe ne okọ ẹzẹ na kun sie
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
OKHA ỌGHE ẸDAGBỌN ỌMWA
Pavel Sivulsky Ẹre Ọ Ta Okha Na
UKPO 1959 vbuwe eghan nọ rre Irkutsk , ovbiyokuo e Soviet Union keghi tama mwẹ wẹẹ : “ Erha nọ mwẹ ekhọe ibisi ẹre u khin .
U yangbe ọvbokhan ruẹ nọ hanmwa kevbe ovbuẹ nokhuo nọ ye re ọmobọ .
De ọmwa ne u wẹẹ nọ gha gbaroghe iran ?
Siẹn ugamwẹ ruẹ ne u gha rrie ! ”
Ẹre I na tama rẹn wẹẹ : “ I ma yangbe ẹgbẹe mwẹ , I ma rẹn emwi ne I ru ne uwa na mu mwẹ khui .
Ọ keghi zọkan mu mwẹ wẹẹ : “ Uhi nọ mu Avbe Osẹe Jehova wegbe sẹ nọ mu ọmwa nọ zẹ emuẹn ye ihue . ”
Nia , I khian nanaẹn evbọzẹe ne imẹ vbe ọvbokhan mwẹ na “ rri oya ye ẹmwẹ emwi esi ” kevbe afiangbe ne ima lae miẹn . ​ —⁠ 1 Pit .
3 : ​ 13 , 14 .
Ukpo 1933 ẹre a biẹ mwẹ vbe igue ọkpa na tie ẹre Zolotniki vbe Ukraine .
Ọ ghi rre ukpo 1937 , otiẹn iyemwẹ nokhuo kevbe arowa ẹre ni re Osẹe Jehova na ke France mu otuẹ gima . Iran khian ghi kpa , iran na sẹ ebe eso rae ne ima , na tie ẹre Government and Deliverance .
Watch Tower Society ẹre ọ gbẹn ebe na ladian .
Erha mwẹ ghi tie ebe na , ọ na dọlegbe do gha mwẹ amuẹtinyan daa Osanobua .
Vbe ukpo 1939 , emianmwẹ nọ wegbe na dekun ẹnrẹn , sokpan vbene ọ te wu ọ keghi tama iye mwẹ wẹẹ : “ Ọna ọre odẹ ọghe ẹmwata .
Maa ivbi ima odẹ ọghe ẹmwata na . ”
Vbe April 1951 , arriọba ọghe USSR keghi ru emwamwa ne iran ya rri Avbe Osẹe Jehova oya .
Iran keghi ke odẹ ekẹn ọghe USSR viọ iran gha rrie iwe vbe Siberia .
Mẹ , iye mwẹ kevbe ọtẹn mwẹ nokpia ne kherhe na tie ẹre Grigory ẹre a ke Ukraine viọ gha rrie iwe vbe Siberia .
Ke Ukraine gha rrie Siberia keghi re ibiriki 3,700 . Okọ ẹrhẹn ẹre ima la re ya sẹ ẹvbo na tie ẹre Tulun vbe Siberia .
Vbe iyeke uzọla eva , iran na mu ọtẹn mwẹ ne ọdiọn na tie ẹre Bogdan gha die agọ ọkpa vbe ẹvbo na tie ẹre Angarsk .
Ọ ma rree gbe vbe eke ne ima ye .
Ukpo 25 ẹre iran wẹẹ nọ ya do winna iwinna a gha wu a rriẹ .
Imẹ vbe iye mwẹ kegha ya ifuẹro kporhu ma emwa ni rre agọ ni lẹga e Tulun .
Vbe igiemwi , ma gha miẹn ọmwa , ma ghi ka nọ wẹẹ , “ U rẹn ọmwa nọ hoo nọ khiẹn ẹmila ra ? ”
Ma gha ghi miẹn ọmwa nọ mwẹ ẹmila na khiẹn , ma ghi suẹn gha guan kaẹn odẹ ọyunnuan na ya yi ẹmila .
Ẹmwẹ ẹmila ẹre ima ghi ke la ẹmwẹ Osanobua nọ yi emwi hia .
Odẹ ẹghẹ na ẹre ebe iyẹn ya muẹn wẹẹ , Avbe Osẹe Jehova ghi ba gha gualọ emwa ni khiẹn ẹmila , vbene iran na gele gualọ emwa ni khian deba iran .
Vbene ẹmwata , emwa nibun gele wa deba ima !
Ma wa sọyẹnmwẹ iwinna ikporhu iyẹn nọ maan vbe Tulun rhumwuda , a ma he ka kporhu iyẹn nọ maan vba .
Emwa ne ima ghaa kporhu ma kegha re emwa ni mu ọghọ ye orhunmwuyẹn egbe kevbe ni muegberriotọ .
Nia , etẹn ni ya iyẹn wewe vbe iko ọkpa nọ rre Tulun gberra 100 .
Adesẹ Okuo Ọgbagbọn Nogieva vbe Ukraine ẹre ọvbokhan mwẹ ighẹ Maria khian Osẹe Jehova .
Vbe ọ rre ukpo 18 , ovbiyokuo e Soviet Union na wa gha kpikpi ẹre nọ gu irẹn ru emwi ọdọ vbe amwẹ , sokpan ọ ma zẹdẹ kue ye ọre .
Ọ ghi ke orere dee vbe ẹdẹ ọkpa , ọ na do vba okpia na vbe uhunmwu ebẹdi ọghẹe .
Ọwarokpa nii ẹre Maria wa ya lẹfua .
Ohu mu ọgbalegbe na serriọ wẹẹ , ọ na ya obọ sudu wẹẹ , irẹn gha fi ẹre fi eghan rhunmwuda ne ọ na re Osẹe Jehova .
Erriọ gele ruẹ .
Vbe ukpo 1952 , iran na gele mu e Maria khui , nọ ya gbe ukpo igbe vbe eghan .
Ọna keghi yae yerre wẹẹ Josẹf vbe rri oya vbenian ba ẹmwẹ emwi ne ọ ma ru .
( Gẹn . 39 : ​ 12 , 20 ) Okpia nọ yi imọto ke owa ẹzọ mu Maria gha rrie eghan keghi rhie igiọdu nẹẹn wẹẹ : “ Ghẹ gi ohan muẹn .
Emwa nibun keghi yo eghan vbene iran ma na rẹn ọkpa rẹn eva , sokpan iran ye gha mwẹ uyi vbe a gha fan iran fua nẹ vbe eghan . ”
Ẹmwẹ na keghi wa rhie ẹrhiọn yọ re iwu .
Ke ukpo 1952 ya sẹ 1956 , iran keghi mu e Maria gha rrie agọ irrioya nọ sikẹ ẹvbo na tie ẹre Gorkiy ( na ghi tie ẹre Nizhniy Novgorod ) vbe Russia .
Iwinna ọviẹn ọmwa ne iran wa re ọre , nọ gha vulo erhan vbuwe oni ọghe oguozizi .
Emianmwẹ keghi dekun ẹnrẹn , sokpan vbe ukpo 1956 , iran keghi faẹn fua .
Vbe iyeke ọni , ọ na gha rrie Tulun . Vbe ọtẹn nokpia ọkpa vbe Tulun tama mwẹ wẹẹ ọtẹn nokhuo ọkpa dee , I na mu ikẹkẹ mwẹ gha rrie ehe ne okotọ na kun sie , ne I mieke na guẹ mu ihẹ .
Ẹmwẹ e Maria na wa gha yẹẹ mwẹ vbe I wa bẹghe ẹre .
Ọ ma rherhe kue vbe I tama rẹn wẹẹ ẹmwẹ ọnrẹn yẹẹ mwẹ , sokpan ọ ye kue vbe okiekie .
Ukpo 1957 ẹre ima ru orọnmwẹ .
Ukpo nọ ghi lelẹe , ọvbokhan mwẹ na biẹ ovbi ima nokhuo na tie ẹre Irina .
Ovbi ẹghẹ kherhe ẹre I ya gu iran gha rrọọ .
Vbe ukpo 1959 , arriọba keghi mu mwẹ khui rhunmwuda ebe ọghomwa ne I ghaa print .
Uki ehan ẹre I gbe vbe eghan igbedia na mu orhunmwu ọkpa yi .
Ẹghẹ hia ẹre I ya gha na erhunmwu , ẹre I vbe ya gha so ihuan Arriọba , I vbe gha ya ekhọe zẹ omwa rẹn vbene I gha ya kporhu hẹ , vbe a gha fan mwẹ fua nẹ . Ena ẹre ọ ghaa rhie ifuẹko mẹ .
Vbe I rre agọ irrioya , 1962
Vbe ọgbalegbe ọkpa nọ mwẹ ọta vbe ẹdẹ ọkpa vbe I rre eghan , ọ keghi van mu mwẹ wẹẹ , “ Vbe nẹi khian ghi kpẹ gbe , ma gha rẹnkhẹn uwa hia rua vbene a ya ye owẹ lọkọ ofẹn ginna otọ ! ”
Ẹre I na tama rẹn wẹẹ , “ Jesu taa re nẹ wẹẹ , a GHA kporhu iyẹn nọ maan vbe uhunmwu otagbọn hia , ọmwa rhọkpa i sẹtin mu idobo yọ . ”
Ọgbalegbe na , nọ ghaa nọ mwẹ ọta , na ghi la obẹlẹ ọvbehe . Zẹ vbene I yunu kaẹn vbe omuhẹn ban , ọ na hoo nọ ya erẹrẹ fi mwẹ ekhọe werriẹ ne I mieke na siẹn ugamwẹ mwẹ .
Iran ghi bẹghe ẹre wẹẹ , obẹlẹ ne iran lae ma gba re , iran na gie mwẹ gha rrie agọ irrioya vbe ẹvbo na tie ẹre Saransk vbe ukpo ihinrọn .
Vbe I rrie agọ irrioya nii , ẹre a na gie na tama mwẹ wẹẹ ọvbokhan mwẹ biẹ ọmokhuo , nọ ghi ya gba vbe emọ eva ne ima ghi mwẹ . Olga ọre eni ẹnrẹn .
Agharhemiẹn wẹẹ ọvbokhan mwẹ kevbe ivbi mwẹ wa khian rree mẹ , I rẹn wẹẹ ọvbokhan mwẹ i khian sẹ e Jehova rae .
Maria vbe ivbi ima nikhuo Olga kevbe Irina vbe 1965
Ukpo ukpo ẹre Maria ya gha mu otuẹ gu mwẹ vbe Saransk . Ọ gha la okọ erhẹn , ikpẹdẹ 12 ẹre ọ gbe vbe odẹ gha yo gha rre .
Ọ ghaa dee , ọ ghi viọ ibata ọgbọn gu mwẹ .
Ọ vbe viọ ebe Owa Ọkhẹ ni da ladian lẹre ye uwu ẹre .
Otuẹ nọ mu rre vbe ukpo ọkpa keghi wa gbe mwẹ otiti rhunmwuda ne ọ na viọ ivbi ima eva lele egbe gha dee .
Ọyẹnmwẹ nọ ghaa sẹ mwẹ I gia gie !
Ọ ghi rre ukpo 1966 , iran keghi fan mwẹ fua vbe agọ irrioya , ẹre ima na gha rrie ẹvbo na tie ẹre Armavir vbe ọkpẹn Black Sea .
Ẹvbo na , ẹre a na biẹ ivbi ima eva nikpia na tie ẹre Yaroslav kevbe Pavel .
Ọ ma he kpẹ vba , ivbiyokuo e Soviet Union na suẹn gha zanzan owa ima deghẹ iran gha miẹn ebe ọghomwa ni rhan otọ e Baibol .
Iran na zanzan ehe hia ya sẹ eke ne ima viọ evbare ẹmila yi .
Ọ mwẹ ẹdẹ ọkpa ne iran rre vberriọ , ọfọ na gha siẹn kua vbe egbe iran , erriọ ebubẹ vbe ya ma rhu ẹwu ne guọrọ ne iran mu gba .
Ohan iran na gha to e Maria rhunmwuda , iran i sẹtin hee uhunmwu ne arriọba gie iran re .
Ọvbokhan mwẹ na sa ayọn nọ furre ne iran , ọ na rhie evba ya bọnmwẹ ukpọn ne iran , ọ na sa amẹ ye ikoroba ne iran , ọ na vbe viọ ukpọn ne a ya khiẹn egbe ne iran .
Enọwanrẹn iran ghi rre vbọghizẹkpẹ , iran na tama rẹn obọ esi ne a ya mu iran .
Iran khian ghi kpa , enọwanrẹn iran na gha muẹnmuẹn ogiẹ fi eghe obọ daa ima .
Ọ keghi sẹ ima ọyẹnmwẹ rhunmwuda evbọ kẹrikian vbe ima lele adia nọ rre Baibol nọ wẹẹ ne ima “ ya ọ maan rhie obọ yan ọkhọ uhunmwu . ” ​ —⁠ Rom .
12 :⁠ 21 .
Vbene iran kpokpo ima sẹ , ma na ye gha kporhu vbe Armavir .
Ma na vbe gha ru iyobọ ne ibozẹghẹ etẹn ni ghaa rre ẹvbo nọ ma rre egbe na tie ẹre Kurganinsk .
Nia , iko ehan ẹre ọ rre Armavir vbene iko enẹ na rre Kurganinsk .
Ọna keghi wa ye ọyẹnmwẹ sẹ mwẹ .
Ẹghẹ eso vbe gha rrọọ ne ima ya woo rua vbe odẹ ọghe orhiọn .
Ma kpọnmwẹ e Jehova ne ọ na ya etẹn ni mudia ẹse ru iyobọ ne ima ya dọlegbe deziẹn vbe odẹ ọghe orhiọn .
( Psm . 130 :⁠ 3 ) Edanmwẹ nọ wegbe ne ima werriẹ aro daa ọre ne ivbiyokuo e Soviet Union na ba mu akpa ọghe Ivbiotu e kristi yọ .
Iran na do gha zọghae vbe iwinna ugamwẹ uhiẹn , iran na gha mwẹ ukpamuyọmọ eso vbuwe iko vbene ima ma na rẹn aro emwa ne iran khin .
Sokpan vbene ẹghẹ ya khian , ovẹn keghi gualọ idagbo , ma na dọ rẹn wẹẹ emwa okeke ẹre iran khin .
Vbe ukpo 1978 , vbe ọvbokhan mwẹ rre ukpo 45 , ọ na dọlegbe gha hanmwa .
Rhunmwuda emianmwẹ ẹwẹ nọ wegbe nọ ka khuọnmwi fe , afianma na gha fian avbe ọbo ebo wẹẹ ẹi khian sẹtin biẹ .
Iran na wẹẹ ne ọ kpannọ ẹko sokpan ọvbokhan mwẹ ma kue .
Avbe ọbo ebo na gha hia vbe odẹ ke odẹ ne iran rhiẹre olodẹ , ne ọ mieke na biẹ ọmọ nọ ma sẹ uki .
Ọna ẹre ọ ghi ye ọvbokhan mwẹ lẹ hin owa isinmwegbe nii rre .
Asẹ na ẹre ivbiyokuo e Soviet Union ya wẹẹ ne ima kpa hin Armavir rre .
Ma na ghi kpa gha rrie igue nọ sikẹ ẹvbo na tie ẹre Tallinn vbe Estonia .
Estonia kegha re otọ ẹvbo nọ ghaa rre ototọ arriọba e Soviet Union .
E Talinn ẹre ọvbokhan mwẹ na biẹ ọvbi ima na tie ẹre Vitaly ne avbe ọbo ebo te wẹẹ ẹi khian sẹtin biẹ .
Te egbe wa gba nẹ vbe a biẹ ọre .
Ma ghi kpa hin Estonia rre , ma na si gha rrie ovbi ẹvbo na tie ẹre Nezlobnaya nọ rre odẹ ekẹn ọghe Russia .
Ma kegha ya ifuẹro kporhu vbe ẹvbo ni lẹga Nezlobnaya rhunmwuda ehe hia vbe Russia ẹre emwa ke rri evba do gha hẹwẹ katekate vbe ẹghẹ irhiẹdẹ , iran vbe mu okhian lẹga ẹvbo nii hia .
Eso vbe rre rhunmwuda egbe nọ ma rhan iran , sokpan iran gha khian ghi kpa , iran gha mwẹ ayayẹrọ ọghe arrọọ etẹbitẹ rhunmwuda iyẹn nọ maan ne iran họn !
Ma keghi maa ivbi ima odẹ ọghe Jehova ne iran mieke na gha ya ekhọe hia gae .
Etẹn ni mwẹ igiemwi esi ẹre ima mobọ tie rrie owa ima ne ivbi ima mieke na gha mwẹ ọse ni ga e Jehova vbuwe amuẹtinyan .
Ọtẹnmwẹ nokpia na tie ẹre Grigory nọ gae zẹvbe ọgbaroghe otako ke 1970 ya sẹ 1995 , wa vbe gha mu otuẹ gima .
Te ima wa gha sọyẹnmwẹ otuẹ nọ mu gima rhunmwuda ọmwa nọ soyaya kevbe nọ gbe ọdẹn ẹre nọ .
Etẹn gha rre do tuẹ ima , iku ne ima ku kegha re inọta kevbe ewanniẹn nọ dekaan e Baibol .
Ọna keghi ya ivbi ima gha gbọyẹmwẹ ya okha ọghe Baibol .
Ivbi mwẹ nikpia kevbe amwẹ iran .
A mwamwa eni iran ni rre iyeke ke obiyọmwa gha rhie oberhọmwa : Yaroslav , Pavel , Jr . , Vitaly
Erriọ ẹre avbe ya mwamwa eni iran ni rre odaro : Alyona , Raya , Svetlana
Vbe ukpo 1987 , ovbi ima nokpia na tie ẹre Yaroslav keghi si gha rrie ẹvbo na tie ẹre Riga vbe Latvia .
Ẹkpotọ wa kie nẹẹn ya gha kporhu vba rhunmwuda a ma mu awua ye iwinna ima vba . Vbe arriọba ghi wẹẹ nọ deba ivbiyokuo , ọ ma kue .
Iran na gie ẹre eghan vbe ukpo ọkpa vbe ukhiọnmwẹ .
Eghan ihinrin ẹre ọ na gbe ukpo ọkpa vbe ukhiọnmwẹ .
I ka tama rẹn vbene I ya rri oya hẹ vbe eghan , ọna wa ru iyobọ nẹẹn ya zinegbe .
Ọ ghi ladian nẹ vbe eghan , ọ na rhie obọ ye iwinna arọndẹ .
Vbe ukpo 1990 , ovbi ima ighẹ Pavel nọ ghaa rre ukpo 19 vbe ẹghẹ nii na wẹẹ irẹn khian ya ru iwinna arọndẹ vbe Sakhalin , ẹvbo nọ rre odẹ okuọ ọghe Japan .
Ima ma te hoo nọ yo rhunmwuda , vbene ẹvbo nii kpọlọ sẹ , etẹn 20 kẹkan ẹre ọ ghaa rre evba , kevbe wẹẹ , ẹi re otọ ne emwa .
Ke ehe ne ima ye gha rrie evba , gberra ibiriki 5,500 .
Ma ye kue nọ gha khian , okhian nii wa vbe biẹ ọmọ esi .
Emwa ni rre ẹvbo nii na wa fiwerriẹ vbe iran họn iyẹn nọ maan ọghe Arrioba .
Etẹn keghi mu iko erẹnrẹn gbọọ vbuwe ẹghẹ nọ ma kpẹ gbe .
Ukpo 1995 ẹre Pavel ghi kpa hin e Sakhalin rre .
Vbe ẹghẹ na , e Vitaly ne alagbodẹ ọkpa ẹre ọ ghi gha rre owa .
Ke egbe ọvbokhan gha dee , ẹre Baibol na tie ke wa yẹẹ ọre .
Ọ ghi rre ukpo 14 , ọ na rhie obọ ye iwinna arọndẹ .
Ẹghẹ na mẹ vbe ya rhie obọ ye iwinna arọndẹ vbe ukpo eva .
Ma wa sọyẹnmwẹ ikporhu iyẹn nọ maan vbe ẹghẹ na .
Ọ ghi rre ukpo 19 , ọ na ya gha ga zẹvbe arọndẹ ne kpataki .
Vbe ukpo 1952 , ivbioyokuo e Soviẹt Uniọn keghi tama ọvbokhan mwẹ wẹẹ : “ U ma na siẹn ugamwẹ ruẹ , u ya gbe ukpo igbe vbe eghan .
Egbe ọmaẹn ẹre u khian ya ladian vbe eghan , u i ghi miẹn ọdọ rọnmwẹ amaiwẹ te u khian biẹ . ”
Sokpan ebe na te wẹẹ nọ dee rhu na ghi dewuarorua .
Odẹ nibun ẹre Jehova he ya rhiẹre ma wẹẹ irẹn hoẹmwẹ ima . Ivbi ima kevbe emwa ne ima ru iyobọ na ya dọ rẹn e Jehova , wa gbọyẹmwẹ ye iyobọ ne ima rhie ne iran .
Ẹghẹ hia mẹ vbe ọvbokhan mwẹ ya mu otuẹ gie ivbi ima .
Erriọ emwa ne iran maa re odẹ ọghe ẹmwata wa vbe ya gbọyẹmwẹ yọ .
Ọ ghi rre ukpo 1991 , arriọba na ghi fọnbọ ne Avbe Osẹe Jehova ya gha kporhu .
Etẹn nibun na werriegbe do gha zọghae vbe iwinna ikporhu iyẹn nọ maan .
Uhiẹn etẹn ni rre iko ọghe ima na ku obọ gbe ya dẹ tuke tuke ne ima ya gha yo ikporhu vbe ẹvbo ni lẹga ima vbe ufomwẹ uzọla .
Mẹ vbe ọvbokhan mwẹ vbe ukpo 2011
Ọ keghi wa sẹ mwẹ ọyẹnmwẹ ne ivbi mwẹ hia na mudia ẹse vbe otu e Jehova .
Yaroslav vbe amwẹ ọnrẹn Alyona kevbe Pavel vbe amwẹ ọnrẹn ighẹ Raya ga vbe Abotu vbene Vitaly vbe amwẹ ọnrẹn na ga zẹvbe ọgbaroghe otako .
Irina ne ovbi ima ne okhuo ne ọdiọn vbe ẹgbẹe ọre rre Germany .
Ediọn vbe iko ẹre arowa ẹre kevbe ivbi iran eha nikpia khin .
Ọvbi ma nokhuo nogieva rre Estonia , ẹghẹ hia ẹre ọ ya nọ ẹmwẹ mwẹ .
Ukpo 2014 ẹre ọvbokhan mwẹ wu .
Te uwu ẹre da mwẹ sẹ ugboloko sokpan I yaro ye ẹghẹ ne I khian ya werriegbe miẹn ọnrẹn vbe ẹghẹ arriọkpaegbe .
Ẹvbo na tie ẹre Belgorod ẹre I ghi ye nia . Etẹn ni rre emwa wa ru iyobọ nọ khẹke mẹ .
Emwi ẹwaẹn ne I miẹn vbe ukpo nibun ne I ya ga e Jehova ọre wẹẹ , te ọmwa nọ mudia ẹse vbe ugamwẹ e Jehova gha la edanmwẹ nibun gberra , sokpan ifuẹko nọ ke obọ e Jehova rre keghi re emwi ewe nai sẹtin ya igho dẹ .
Afiangbe ne imẹ vbe ọvbokhan mwẹ he miẹn rhunmuwda ne ima na mudia ẹse keghi re ne ima ghẹ sẹtin ya ekhọe ze ọmwa rẹn .
Vbene Soviet Union te ghae egbe vbe 1991 , ọ gberra etẹn 40,000 ni ghaa ya iyẹn wewe vba .
Vbe ẹdẹnẹrẹ , ọ gberra etẹn 400,000 ni ya iyẹn wewe vbe otọ ẹvbo ni ka kugbe gha re Soviet Uniọn !
Ukpo 83 ẹre I ye nia , I ye ga zẹvbe ọdion vbe iko .
Iyobọ nọ ke obọ e Jehova rre ẹre ọ zẹe ighẹ I sẹtin zinegbe vbuwe edanmwẹ hia ne I la gberra .
Vbene ẹmwata , afiangbe wọrhọ wọrhọ ẹre I he miẹn vbe obọ e Jehova . ​ —⁠ Psm .
13 : ​ 5 , 6 .


‘ Wa ban akpa nẹdẹ mu fua kevbe uyinmwẹ ọnrẹn . ’ — KỌL . 3 :⁠ 9 .
IHUAN : 83 , 129
Vbọ ya ima lughaẹn vbe uhunmwu otagbọn hia ?
De uyinmwẹ eso nọ khẹke ne ima gbaengbe na ?
Vbe ima khian ya sẹtin ban akpa nẹdẹ mu fua hẹ ne ima vbe fiyekegbẹe ?
1 , 2 .
De emwi ne emwa eso tae vbekpae Avbe Osẹe Jehova ?
EMWA nibun wa rẹn wẹẹ te Avbe Osẹe Jehova wa lughaẹn ne emwa ọvbehe .
Vbe igiemwi , ọgbenbe ọkpa na tie ẹre Anton Gill keghi gbẹn vbekpae Avbe Osẹe Jehova ni ghaa rre ototọ arriọba e Nazi Germany . Ọ keghi kha wẹẹ : “ Te arriọba e Nazi vbe Germany wa kakabọ gha khọ ẹko Avbe Osẹe Jehova . . . .
Vbe ukpo 1939 , Avbe Osẹe Jehova ni re 6,000 ẹre ọ ghaa rre agọ irrioya .
Agharhemiẹn wẹẹ iran rri oya ne udẹn rri oya ne ẹvbi , iran na gbe ibiẹ rrie , iran na ye gha mwẹ ẹkoata dae Osanobua vbuwe akugbe . ”
Vbe ọ ma he kpẹ gbe na , aro emwa eso vbe South Africa vbe dae wẹẹ Avbe Osẹe Jehova gele lughaẹn .
Ẹghẹ eso nọ gberra , Avbe Osẹe Jehova ni re emwa nekhui kevbe nọfua ma sẹtin gha ru emwi kugbe rhunmwuda uhi ne arriọba mu gbọ vbe ẹvbo nii .
Sokpan vbe December 18 , 2011 , emwi ọyunnuan na sunu vbe South Africa . Avbe Osẹe Jehova ni re emwa nekhui kevbe nọfua kẹ kevbe emwa ni ke otọ ẹvbo ọvbehe rre vbe Africa ni gberra 78,000 , keghi si egbe koko vbe ọgbẹlẹzẹ nọ ghi kpọlọ sẹ vbe Johannesburg rhunmwuda ugamwẹ ọghe Osanobua .
Ọkpa vbe usun emwa ni gbaroghe ọgbẹlẹzẹ nii keghi kha wẹẹ : “ I ma he miẹn emwa ni mwẹ uyinmwẹ esi vbenian ẹdẹ .
Te iran hia wa muegbe ẹsẹ .
Iran wa vbe kpe ọgbẹlẹzẹ na huan .
Nọ ghi kpa mwẹ odin sẹ , ọre ne emwa nekhui kevbe nọfua na gha ru emwi kugbe . ”
Vbọ ya ima lughaẹn ne emwa ọvbehe ?
Ẹmwẹ vbenian ne emwa ọvbehe taa vbekpae Avbe Osẹe Jehova rhiema wẹẹ ima gele lughaẹn .
( 1 Pit . 5 :⁠ 9 ) Vbọ mobọ ya ima lughaẹn ne emwa ọvbehe ?
Ẹmwẹ Osanobua kevbe orhiọn nọhuanrẹn ẹre ọ zẹe ighẹ ma sẹtin ‘ ban akpa nẹdẹ mu fua ’ ma na mu ọghe ọgbọn yọ . ​ —⁠ Kọl .
3 : ​ 9 , 10 .
Vbe ima khian ziro yan vbe ako iruẹmwi na ? Vbọzẹe ?
Ma gha ban akpa nẹdẹ mu fua nẹ , te ọ vbe khẹke ne ima fiyekegbẹe .
Vbe ako iruẹmwi na , ma gha ziro yan vbene ima khian ya sẹtin ban akpa nẹdẹ mu fua hẹ , evbọzẹe ne ọ na de ọghe ẹgiẹgiẹ kevbe emwi nọ si ẹre ne ima gha na sẹtin fiwerriẹ agharhemiẹn wẹẹ emwi dan wa gu ima obọ ro .
Ma gha vbe guan kaẹn emwi ne emwa ni kpẹ nẹ vbe otu e Jehova gha ru ne iran sẹtin fiyekegbe akpa nẹdẹ .
Vbọzẹe ne ọ na khẹke ne ima ziro yan ẹmwẹ na ?
Rhunmwuda emwa eso ni ka gha ga e Jehova vbuwe amuẹtinyan na fiegbua , ọna ẹre ọ ghi ya iran defua vbe otu .
Nọnaghiyerriọ , te ọ khẹke ne ima gha ye ibude na rre : “ Ọmwa ne ọ roro ighẹ rẹn mudia nẹ , ọ mwẹ ẹwaẹn , ne ọ ghẹ ya de . ” ​ —⁠ 1 Kọr .
10 :⁠ 12 .
( a ) Ru igiemwi ọghe evbọzẹe ne ọ na khẹke na giẹgiẹ ban akpa nẹdẹ fua .
( Ghee efoto nọ rre omuhẹn . ) ( b ) De uyinmwẹ eso ne ebe Kọlosse 3 : ​ 5 - 9 tie ẹre akpa nẹdẹ ?
Vbọ khẹke ne u ru deghẹ u na rẹn wẹẹ ukpọn ne u yọ gbiruẹn sẹrriọ wẹẹ te ọ ghi wia ?
U ghi giẹgiẹ ya kie ẹre mu fua .
Erriọ vbe khẹke ne ima giẹgiẹ ban akpa nẹdẹ mu fua ne ima mieke na gha mwẹ akpa nọ khẹke Ivbiotu Kristi .
Te ọ khẹke ne ima gha lele adia ne Pọl rhie ne Ivbiotu e Kristi ni rre Kọlose . Ọ keghi kha wẹẹ : “ Te uwa gha sẹ avbe emwi na hia rae . ”
Nia , gima ziro yan uyinmwẹ eva ne Pọl wẹẹ ne ima biegbe na ​ —⁠ oghẹ kevbe ohọhọ . ​ —⁠ Tie kọlose 3 : ​ 5 - 9 .
6 , 7 . ( a ) De vbene ẹmwẹ ne Pọl loo ro , ya rhiẹre ma hẹ wẹẹ , te ima khian situa ne ima mieke na sẹtin wabọrerua ighẹ iziro rhọkpa nọ dekaan oghẹ ?
( b ) De uyinmwẹ nọ ka gu e Sakura obọ ro ? Vbọ ghi ya sẹtin fiwerriẹ hẹ ?
Oghẹ .
Emwi na ya “ oghẹ ” kha vbe urhuẹvbo na ya gbẹn e Baibol keghi dekaan uyinmwẹ ọghe emwa ni ma he ru orọnmwẹ ni ru emwi ọdọ vbe amwẹ kevbe ikpia vbe ikpia kevbe ikhuo vbe ikhuo ni mu egbe .
E Pọl keghi tama Ivbiotu e Kristi ne iran “ gbẹe rua ighẹ orriarria emwi agbọn na ” nọ dekaan “ oghẹ . ”
Ẹmwẹ ne Pọl loo ro mwa rhiẹre ma wẹẹ , te ima khian situa ne ima mieke na sẹtin wabọrerua ighẹ iziro rhọkpa nọ dekaan oghẹ .
Gima guan kaẹn emwi nọ sunu daa ọtẹn nokhuo ọkpa vbe Japan na tie ẹre Sakura .
* Vbe ọ wan dee , ọ kegha re ọmwa nẹi mwẹ oghọghọ rhunmwuda ọ ghaa roro ẹre wẹẹ irẹn i mwẹ ne irẹn gu agbọn ye ra irẹn i mwẹ esa ne irẹn ye .
Rhunmwuda ọ hoo ne irẹn gha mwẹ esa nọ ye , vbe ọ rre ukpo 15 , ọ na suẹn gha ghẹẹ .
Vbe ọ ghi lae miẹn ?
Igbaha ẹre ọ mu ẹko fua .
Ọ keghi kha wẹẹ : “ Vbe I ghi suẹn gha ghẹẹ , ọ na yevbe I mwẹ ne I gu agbọn ye nẹ , sokpan vbene ẹghẹ ya khian , osi na gha si mwẹ rhunmwuda I ma miẹn ere vbọ . ”
Erriọ wa gha do ẹki dan na , ọ ke ya sẹ ukpo 23 .
Ọ na ghi suẹn gha gu Avbe Osẹe Jehova ruẹ e Baibol .
Emwi nọ ruẹ re keghi sẹ ọre ekhọe . Ọ na mu uyinmwẹ alama oghẹ fua , ekhọe ọre ma ghi gha bu abe gbẹe .
Arọndẹ ọghe ẹghẹ hia ẹre Sakura ghi khin nia , te ọ ghi mwẹ esa nọ ye .
Ọ keghi kha wẹẹ : “ Te I ghi sọyẹnmwẹ vbe ẹghẹ hia rhunmwuda I rẹnrẹn wẹẹ e Jehova hoẹmwẹ mwẹ . ”
De uyinmwẹ eso nọ gha ya ima khian emwa ne ima huan vbe aro e Jehova ?
Ohọhọ .
Evba ye “ ohọhọ ” kha vbe urhuẹvbọ na ya gbẹn e Baibol keghi gberra uyinmwẹ alama oghẹ .
Ọ dekaan uyinmwẹ nọ gu ọmwa obọ ro nọ rhie ikuanegbe ne ọmwa vbe na ghee esiga na si kevbe ọdẹn ọghe usakanmwẹ ne a gbe . ( 2 Kọr . 7 : 1 ; Ẹfis .
5 : ​ 3 , 4 ) Ọ vbe dekaan emwi nẹi maan ne a ru vbe ẹkhokho vbe na ghee ughe ne ikpia vbe ikhuo na ru emwi ọdọ vbe amwẹ .
Egbe ughe vberriọ sẹtin si ọmwa fi uyinmwẹ ne ọ ma khẹke ọghe ne a na tobọ mwa gua ẹgẹn ọmwa kpa . ​ —⁠ Kọl .
3 :⁠ 5 .
*
Vbọ kẹrikian vbe ọmwa gha fifi gbe ye ẹmwẹ oghẹ ?
Emwa ni ghee ughe ne ikpia vbe ikhuo na bannuan vbe ẹghẹ hia keghi ‘ fifi ’ sẹrriọ wẹẹ , ọ yevbe iran i ghi sẹtin ru emwi agbọn deghẹ iran ma ghẹẹ .
Emwa ni gualọ otọ emwi dinmwi khare wẹẹ , te emwa ni ghee ughe ne ikpia vbe ikhuo na bannuan vbe yevbe emwa ni ma sẹtin ban ayọn ne a da kevbe ikpe ukhunmwu ni wegbe na loo .
Ọna ẹre ọ zẹe ne ughe vberriọ na si ọlọghọmwa ye uwu ẹgbẹe , ekhue , nai na ghi sẹtin winna ẹse vbe isiwinna , ebe orọnmwẹ na sọ kevbe ne a na gbe egbe ọmwa rua .
Okpia ọkpa nọ sẹtin ban ughe ne ikpia vbe ikhuo na bannuan keghi kha vbe iyeke ukpo ọkpa wẹẹ : “ Eban ẹre I ghi mwẹ ekpẹn ne egbe mwẹ ni te mu fua . ”
De vbene Ribeiro ya sẹtin ban ughe ne ikpia vbe ikhuo na bannuan ?
Ọ keghi re emwi nọ wa lọghọ ne emwa nibun sẹtin do ban ughe dan ne a ghee .
Okha ọghe Ribeiro nọ ke Brazil rre , rhiẹre ma wẹẹ uyinmwẹ na sẹtin ban ẹre nọ .
Ehọnrre ẹre Ribeiro ye khin vbe ọ kpa hin owa rre .
Ọ ghi sẹ ẹghẹ , ọ na suẹn gha winna vbe isiwinna ne a na fi ebe werriẹ ya ru emwi ọvbehe .
Ebe nibun nọ ghaa miẹn vba keghi re ni guan kaẹn ra ni mwẹ efoto ne ikpia vbe ikhuo na ru emwi odọ vbe amwẹ .
Ọ keghi kha wẹẹ : “ Kherhe kherhe , ọ na do khian emwi nọ gua mwẹ obọ ro sẹrriọ wẹẹ , Ii ghi sẹtin zinegbe ne okhuo ni gu dia kpa hin owa rre nẹ , I ke suẹn gha ghee ughe dan . ”
Ọ ghi sẹ ẹdẹ ọkpa vbe isiwinna , Ribeiro keghi miẹn ebe na tie ẹre The Secret of Family Happiness vbuwe ititi ebe na khian winna yan .
Ọ na suẹn gha tie ne ebe .
Emwi nọ miẹn tie vbe ebe nii ẹre ọ yae suẹn gha gu Avbe Osẹe Jehova ruẹ e Baibol . Sokpan ọ rhie ẹghẹ ọ ke sẹtin mu uyinmwẹ dan nii fua .
Vbọ ru iyobọ nẹẹn ?
Ọ keghi kha wẹẹ : “ Erhunmwu , e Baibol na tie kevbe na ru erria yan ẹre ọ ya ahoẹmwọmwa ni mwẹ ne Jehova dinmwi sẹrriọ wẹẹ I na ghi sẹtin ban ughe dan na ghee . ”
Ẹmwẹ Osanobua kevbe orhiọn nọhuanrẹn ẹre ọ ru iyobọ ne Ribeiro ya ban akpa nẹdẹ mu fua , ọ na dinmwiamẹ , nia ọkpa vbe usun ediọn vbe iko ghi nọ .
De emwi ne ima gha ru ne ima mieke na sẹtin fiyekegbe ughe ne ikpia vbe ikhuo na ru emwi ọdọ vbe amwẹ ?
Yẹrẹro wẹẹ ẹi re Baibol na tie ọkpa ẹre ọ ru iyobọ ne Ribeiro .
Ọ keghi gi emwi nọ ruẹ re vbe Baibol sẹ ọre ekhọe .
Erhunmwu kevbe erria nọ ghaa ru yan emwi nọ tiere , ẹre ọ ye ahoẹmwọmwa nọ mwẹ ne Jehova do wegbe sẹ ahoo na ya ghee ughe dan .
Odẹ nọ ghi maan sẹ na ya fan egbe ọmwa fua vbe imu ọghe ughe ne ikpia vbe ikhuo na bannuan ọre wẹẹ , ma gha mwẹ ahoẹmwọmwa nọ wegbe dae Jehova , ma vbe gha khuiwu emwi ne irẹn khuiwu ẹre . ​ —⁠ Tie Psalm 97 :⁠ 10 .
Vbọ ye Stephen mu ohu kevbe ẹbọ na tie fua ?
Emwa ne ohu rherhe mu keghi taa ẹmwẹ ekpọ .
Uyinmwẹ vbenian wa si ọlọghọmwa ye ẹgbẹe .
E Stephen ne okpia nọ mwẹ ọmọ mwẹ amwẹ nọ ke Australia rre khare wẹẹ : “ Ẹbọ ẹbọ ẹre I te tie , emwi kherhe gha wa sunu , ohu rre nẹ .
Igbaha ẹre imẹ vbe ọvbokhan mwẹ wannọ egbe , te ima khian ghi te sọ ebe orọnmwẹ . ”
E Stephen vbe ọvbokhan rẹn na ghi suẹn gha gu Avbe Osẹe Jehova ruẹ e Baibol .
Vbọ ghi sunu ?
Ọ keghi kha wẹẹ : “ Ma na do gha mwẹ adogbannọ vbuwe ẹgbẹe .
Te imẹ te yevbe na ghee ugbe nọ wẹwẹ nọ mu sa vbe emwi kherhe gha wa sunu . Lekpae iyobọ e Jehova , te imẹ ghi sẹtin gbe ibiẹ rrie , ọmwa nọ fu ẹre I ghi khin . ”
Nia , ọguọmwadia iwinna ẹre Stephen ghi khin vbene ọvbokhan rẹn na re arọndẹ ọghe ẹghẹ hia vbe ukpo eso nia .
Ediọn ni rre iko e Stephen keghi kha wẹẹ : “ Ọmwa nọ fu , nẹi ye iwinna ku kevbe nọ mu egbe rriotọ ẹre Stephen khin . ”
Iran ma he miẹn ọnrẹn vbe ọ mu ohu ẹdẹ .
E Stephen rẹnrẹn wẹẹ , ẹi re ẹtin obọ re ẹre ọ ya fiwerriẹ .
Ọ keghi kha wẹẹ : “ I ghẹ miẹn afiangbe vbenian akpawẹ I ma lele adia ọghe Jehova . Ọna ẹre ọ zẹe ighẹ I sẹtin fiwerriẹ . ”
De ẹbe ne ohu si ? De vbene Baibol ya ye obọ sekhae ne ima hẹ ?
E Baibol wẹẹ ne ima mu ohu , ẹbọ na tie kevbe ọkan na vannọ fua . ( Ẹfis .
4 : 31 ) Uyinmwẹ vbenian sẹtin si igbinnoguo ra ikuanegbe .
Ẹi sọnnọ emwa vbuwe agbọn sokpan ẹi rhie uyi ne Osanobua .
Ọna ẹre ọ zẹe ne ọ na khẹke ne ima ban akpa nẹdẹ mu fua ne ima mieke na sẹtin mu ọghe ọgbọn yọ . ​ —⁠ Tie Psalm 37 : ​ 8 - 11 .
Ọmwa ne ohu dan mu gha sẹtin khian ọmwa nọ fu ra ?
Ọtẹn nokpia ọkpa na tie ẹre Hans keghi re ọkpa vbe ediọn vbe iko ọkpa vbe Austria .
Ọsiemwiẹnro ọghe ẹbu ediọn vbe iko nii keghi kha wẹẹ : “ I ma he miẹn ọtẹn nọ fu sẹrriọ ẹdẹ .
Ọmwa na hoo na sikẹ nọ . ”
Sokpan ọtẹn na i re ọmwa nọ ka fu . Ẹghẹ ne ọ na gha re ehọnrre , te ọ ghaa da ayọn gbe egbe , nọ ghi yae do khian ọmwa ne aro ẹre kpannọ ugiọnmwẹ erhẹn .
Ohu nọ muẹn vbe ọ da ayọn nẹ vbe ẹdẹ ọkpa , ẹre ọ ya gbe egbakhian rẹn rua .
Ukpọ ugie ẹre arriọba wẹẹ nọ ya gbe vbe eghan rhunmwuda ozere nọ do .
Ọrheyerriọ , uyinmwẹ ọnrẹn ma fiwerriẹ vbe eghan .
Iyẹe na do ru emwamwa ne ọkpa vbe ediọn gha gu ẹre ruẹ e Baibol .
E Hans keghi kha wẹẹ : “ Ọ wa lọghọ mwẹ I ke sẹtin ban akpa nẹdẹ mu fua .
Ako eso vbe Baibol nọ ru iyobọ mẹ keghi re Aizaia 55 : 7 nọ khare wẹẹ : “ Gi emwa dan fi uyinmwẹ iran werriẹ ” kevbe 1 Kọrinti 6 : 11 nọ khare wẹẹ : “ Erriọ eso vbe uwu uwa te ye . ” Emwa ni fi uyinmwẹ iran werriẹ nẹ ẹre ako na guan kaẹn . Ukpo nibun ẹre Jehova ya ye izinegbe ru iyobọ mẹ .
Orhiọn nọhuanrẹn ọghẹe ẹre ọ zẹe ighẹ I sẹtin mu akpa ọghe ọgbọn yọ . ”
Ukpo 17 ẹre ọ ghi gbe vbe eghan iran ke faẹn fua . Eghan ẹre ọ na dinmwiamẹ zẹvbe Osẹe Jehova .
Ọ keghi kha wẹẹ : “ I kpọnmwẹ e Jehova ye itohan ọghẹe nẹi gia gie kevbe ne ọ na yabọ mwẹ . ”
De uyinmwẹ nọ gu emwa obọ ro , sokpan de emwi ne Baibol khare vbekpa re ?
Ohoghe ne a taa keghi re ọkpa vbe usun akpa nẹdẹ .
Emwa nibun keghi taa ohoghe ne iran ghẹ mieke na hae igho uhunmwu ra na ghẹ rri iran oya ye emwi dan ne iran ru .
Sokpan , e Jehova ọre “ Osanobua ne ọ gia mu ẹtin yan . ”
( Psm . 31 :⁠ 5 ) Nọnaghiyerriọ , irẹn hoo ne “ dọmwadọghẹ gha taa ẹmwata ma ọtiọnrẹn ” ẹi re “ ohoghe . ” ( Ẹfis . 4 : 25 ; Kọl .
3 :⁠ 9 ) Vbọrhirhighayehẹ , te ima gha taa ẹmwata ọ gha khọn rẹn deghẹ ọ ya ekhue mu ima . ​ —⁠ Itan 6 : ​ 16 - 19 .
Vbe ima khian ya sẹtin ban akpa nẹdẹ mu fua hẹ ?
Ma i sẹtin ya ẹtin obọ ima ban akpa nẹdẹ mu fua .
Etẹn na guan kaẹn vbe ako iruẹmwi na ​ —⁠ Sakura , Ribeiro , Stephen kevbe Hans keghi loo ẹrhiọn ne iran mieke na sẹtin fi uyinmwẹ iran werriẹ .
Emwi nọ ghi ya iran khọnmiotọ ọre ne iran na kue ne ẹtin ọghe Ẹmwẹ Osanobua kevbe orhiọn nọhuanrẹn ọghẹe fi iran ekhọe werriẹ .
( Luk 11 : 13 ; Hib . 4 : 12 ) Ne ẹtin na mieke na vbe gha loo ima , te ọ khẹke ne ima gha tie Baibol ẹdẹgbegbe , ma gha ru erria yan emwi ne ima tie , ma vbe gha na erhunmwu ne Osanobua rhie ẹwaẹn ne ima , ne ima sẹtin rhie emwi ne ima ruẹ ye uyinmwẹ . ( Jọs . 1 : 8 ; Psm . 119 : 97 ; 1 Tẹs .
5 : 17 ) Ma gha vbe miẹn afiangbe vbe Ẹmwẹ Osanobua kevbe Orhiọn nọhuanrẹn ọghẹe deghẹ ima mu egbe iko yotọ kevbe deghẹ ima yo iko vbe ẹghẹ hia .
( Hib . 10 : ​ 24 , 25 ) Yevbesọni , te ima gha loo ẹre ẹse ighẹ obẹlẹ ughughan ne evbare orhiọn ke sẹ ima obọ vbe uhunmwu otagbọn hia . ​ —⁠ Luk 12 :⁠ 42 .
Vbe ima khian ya sẹtin ban akpa nẹdẹ mu fua hẹ ?
( Ghee okhuẹn 16 )
Vbe ima khian ruẹ vbe ako iruẹmwi nọ ghi sọregbe ?
Ma guan kaẹn akpa eso nẹ , nọ khẹke ne Ivbiotu e Kristi ban mu fua , iran vbe fiyekegbẹe .
Sokpan , ọna ọkpa gha ya ima miẹn ilekhue ọghe Osanobua ra ?
Ẹo .
Te ọ vbe khẹke ne ima mu akpa ọghe ọgbọn yọ .
Vbe ako iruẹmwi nọ ghi sọregbe , ma gha guan kaẹn akpa ọghe ọgbọn eso nọ khẹke ne ima gha mu yọ vbe ẹghẹ hia .
A fi eni eso werriẹ vbe ako iruẹmwi na .
Ya ghee uhunmwuta 25 vbe ne ebe Questions Young People Ask ​ — Answers That Work , Volume 1 .
‘ Mu akpa ọghe ọgbọn yọ . ’ — KỌL .
3 :⁠ 10 .
IHUAN : 43 , 106
De akpa ọghe ọgbọn nọ ya ima mwẹ akugbe ?
De odẹ ne ima gha ya rhiẹre ma wẹẹ ima mwẹ ẹnina kevbe ekhọe esi ?
Vbe ima khian ya sẹtin rhiẹre ma hẹ wẹẹ emwa ni fu kevbe ni mu egbe rriotọ ẹre ima khin ?
1 , 2 . ( a ) Vbe ima ya rẹn hẹ wẹẹ ima gha sẹtin mu akpa ọghe ọgbọn yọ ?
( b ) De akpa ọgbọn eso ne a sunu yi vbe ebe Kọlose 3 : ​ 10 - 14 ?
VBE New World Translation of the Holy Scriptures , igbava ẹre ẹmwẹ na , “ akpa ọghe ọgbọn ” ladian . ( Ẹfis .
4 : 24 ; Kọl . 3 : 10 NW ) Ọ keghi dekaan akpa “ ne a yi zẹvbe ama ọghe Osanobua . ”
A gha gele sẹtin mu akpa ọghe ọgbọn yọ ra ?
Ma gha sẹtin rhunmwuda , te Jehova ye akpa ni maan we emwa nagbọn vbọ yi iran . Ọna ẹre ọ zẹe ne ima na sẹtin ya egbe ta re . ​ —⁠ Gẹn .
1 : ​ 26 , 27 ; Ẹfis .
5 :⁠ 1 .
Ma hia keghi mwẹ iziro nọ ma gba rhunmwuda orukhọ ne ima re vbe ukhu vbe obọ evbibiẹ ima nokaro .
Ọyasin ọghe ẹdogbo ne ima na wan sẹtin ya ima gha yin vbe odẹ nọ ma khẹke .
Vbọrhirhighayehẹ , e Jehova ne Osa nọ mwẹ itohan gha sẹtin ya ima khian emwa esi .
Ne ima sẹtin do gha re emwa esi , ma gha ziro yan akpa ọghe ọgbọn eso ne Pọl yunu kaẹn .
( Tie Kọlose 3 : ​ 10 - 14 . )
Ma gha vbe guan kaẹn odẹ ne ima gha ya sẹtin rhie avbe akpa na ma vbe ikporhu iyẹn nọ maan .
De akpa ọghe ọgbọn ne Pọl yunu kaẹn ?
Ọkpa vbe usun akpa ọghe ọgbọn nọ wa hiunsi ne Pọl yunu kaẹn keghi re nai na gbe ewanmwẹ ghe obọ ọkpa .
Ọ keghi kha wẹẹ : “ Ọmwa ne ẹi re Ju ra ọmwa nọ re Ju i ghi rrọọ , ne ọ rhuẹre ra ne ọ ma rhuẹ , ighọnmwighọn , edigue aranmwẹ oha , eviẹn ra iran ni yan egbe iran i ghi rrọọ . ”
Zẹvbe Ivbiotu e Kristi , “ ọkpa ma hia khin . ”
Nọnaghiyerriọ , ọ ma khẹke ne etẹn eso vbuwe iko gha roro ẹre wẹẹ iran hiunsi sẹ etẹn nikẹre rhunmwuda ẹvbo ne iran ke rre ra vbene iran mwẹ igho sẹ . ​ —⁠ Kọl .
3 : 11 ; Gal .
3 :⁠ 28 .
( a ) De obọ nọ khẹke ne eguọmwadia e Jehova ya gha mu emwa ọvbehe ?
( b ) De emwi nọ gha sẹtin si ighaegbe ye otu ọghe Ivbiotu e Kristi ?
Emwa ni mu akpa ọghe ọgbọn yọ nẹ i yaro tila ọmwa rhọkpa rua .
Iran keghi mu uyi ye emwa hia egbe . ( Rom .
2 : 11 ) Sokpan , emwi vbenian keghi wa lọghọ na ru vbe ẹvbo eso . Vbe igiemwi , ẹghẹ eso nọ gberra vbe South Africa , ehe ne emwa nekhui ye lughaẹn ne ehe ne emwa nọfua ye . Arriọba ẹvbo nii ẹre ọ mu uhi nii gbọọ .
Ọna ẹre ọ zẹe ne Ẹbu Nọ Su na rhie igiọdu ne etẹn ne iran gha ‘ yo obọ egbe . ’ Iran keghi ru emwamwa ne kpataki vbe October 2013 nọ ghi ye etẹn ni rre ẹvbo nii sikẹ egbe sayọ . ( 2 Kọr .
6 : 13 ) Vbe iran ya ruẹ hẹ ?
5 , 6 . ( a ) De emwamwa ne Ẹbu Nọ Su ru vbe otọ ẹvbo ọkpa ne etẹn ni rre evba mieke na gha mwẹ akugbe ?
( Ghee efoto nọ rre omuhẹn . ) ( b ) Vbọ ghi kẹrikian ?
Iran keghi ru emwamwa ne iko eva ni zẹ urhuẹvbo ughughan gha koko do iko vbe ufomwẹ uzọla eso .
Iran ghi koko yo iko kevbe ikporhu , iran vbe koko rri evbare . Iko iyisẹn nibun ẹre ọ ghaa mwẹ obọ vbe emwamwa na .
Iyẹn nọ maan ẹre ọ wa gha ke obọ etẹn kevbe emwa nẹi re Osẹe Jehova sẹ abotu rhunmwuda emwamwa na .
Vbe igiemwi , ọkaolotu ọghe ugamwẹ ọvbehe keghi kha wẹẹ : “ Ii re ọkpa vbe Osẹe Jehova sokpan ẹmwata i wẹẹ ne a ghẹ tae .
Ai ye emwamwa ikporhu ọghe uwa gie ọghe ugamwẹ ọvbehe . Wa mwẹ akugbe agharhemiẹn wẹẹ otọ ẹvbo ughughan ẹre uwa ke rre . ”
De vbene emwamwa na ya ru iyobọ ne etẹn ima hẹ ?
Vbe okaro , ọtẹn nokhuo ọkpa na tie ẹre Noma , nọ zẹ urhuẹvbo e Xhosa , ma te hoo nọ gie na tie etẹn ni rre iko Ebo gha die owa ẹre .
Osi na ka gha si ẹre sokpan vbe ọ ghi deba iran yo ikporhu , ọ na vbe mu otuẹ gie iran vbe owa iran , orhiọn rẹn keghi sotọ . Ọ keghi kha wẹẹ : “ Emwa vbene ima ye ẹre iran vbe khin . ”
Ọ ghi sẹ ẹghẹ ne etẹn ni rre iko Ebo khian ya do gu etẹn ni zẹ urhuẹvbo Xhosa do iko , ọtẹn nokhuo na keghi le evbare , ọ na gie na tie eso vbọ .
Usun emwa ne ọtẹn na gie na tie keghi re ọkpa vbe ediọn nọ re ọmwa nọfua .
E Noma keghi kha wẹẹ : “ Te egbe wa wọọ mwẹ vbe ọ wa tobọre tota ye ujoko nọ rre otọ . ”
Emwamwa na keghi ye etẹn nibun sikẹ egbe sayọ . Te iran ghi yo obọ egbe zẹ vbene ọ khẹke Ivbiotu e Kristi .
Vbọzẹe ne ọ na khẹke ne ima ye gha mwẹ ekhọe agiẹngiẹn ?
Te ima khian gha werriẹ aro daa edanmwẹ a te miẹn wẹẹ Arriọba Osanobua rre .
Usun ọlọghọmwa ne ima werriẹ aro daa keghi re iwinna nai miẹn , emianmwẹ nọ wegbe , ukpokpo , odekun ẹrhia , oyi nọ rha ọmwa kevbe orhikhan ughughan .
Ekhọe agiẹngiẹn ẹre ọ ya ima mwẹ itohan daa emwa ni rre ibavbaro .
Ọna ẹre gua ima kpa ya ru iyobọ ne iran . ( Ẹfis .
4 : 32 ) Ma ghaa rhie avbe akpa ọghe ọgbọn na ma , te ima ya egbe ta Osanobua , ọ vbe gua ima kpa ya gha rhie ifuẹko ne emwa ọvbehe . ​ —⁠ 2 Kọr .
1 : ​ 3 , 4 .
De emwi esi nọ kẹrikian vbe ima ghaa ya obọ esi mu emwa ?
Ru igiemwi yọ .
De odẹ ne ima gha ya ye obọ esi mu avbe orhunmwuyẹn kevbe emwa ne obọ ma sẹ ọre ni rre iko ne ima ye ?
Te ọ khẹke ne ima gu iran ru ọse ne iran mieke na rẹn wẹẹ ima hoẹmwẹ iran . ( 1 Kọr .
12 : ​ 22 , 25 ) Vbe igiemwi , vbe Dannykarl ke Philippines si gha rrie Japan , emwa ma zẹdẹ gha ya obọ esi muẹn vbe isiwinna .
Sokpan ẹi erriọ ghaa ye vbe ọ yo iko ọghe Avbe Osẹe Jehova .
Ọ keghi kha wẹẹ : “ Iyobemwahia ni ghaa rre iko nii kegha re Ivbi e Japan , sokpan iran keghi sẹ oyaya mu mwẹ vbene a miẹn wẹẹ ọse ne iran ma re miẹn ẹdẹ ẹre I khin . ”
Ọ na do gha mwẹ alaghodaro vbe odẹ ọghe orhiọn rhunmwuda obọ esi ne etẹn ya gha muẹn .
Ọ ghi sẹ ẹghẹ , ọ na dinmwiamẹ , nia ọkpa vbe ediọn vbe iko ẹre ghi nọ .
Ediọn ni rre iko nii , wa sọyẹnmwẹ rhunmwuda iyobọ ne Dannykarl kevbe amwẹ ọnrẹn ye vbe iko .
Ediọn ni rre iko nii keghi kha wẹẹ : “ Igiemwi esi ẹre iran rhie yotọ vbe odẹ ne iran ya mu ẹmwẹ Arriọba ye okaro .
Arọndẹ ọghe ẹghẹ hia ẹre iran khin . ” ​ —⁠ Luk 12 : 31 .
9 , 10 .
Taa emwi ẹwaẹn ọghe emwi esi na lae miẹn vbe ima ghaa mwẹ ekhoẹ agiẹngiẹn daa emwa ne ima miẹn vbe ikporhu .
Ẹkpotọ keghi kie ne ima ya “ ru emwa hia ẹse ” vbe ikporhu iyẹn nọ maan . ( Gal .
6 : 10 ) Rhunmwuda ẹnina ne Avbe Osẹe Jehova nibun mwẹ daa avbe orhunmwuyẹn , iran keghi ruẹ urhuẹvbo iran . ( 1 Kọr .
9 : 23 ) Afiangbe nọkhua ẹre etẹn lae miẹn .
Vbe igiemwi , ọtẹn nokhuo ọkpa na tie ẹre Tiffany nọ re arọndẹ vbe Australia keghi ruẹ urhuẹvbo na tie ẹre Swahili , nọ mieke na sẹtin ru iyobọ ne iko e Swahili nọ rre Brisbane .
Osanobua wa fiangbe ọtẹn nokhuo na agharhemiẹn wẹẹ e Swahili wa lọghọ re na ruẹ .
Ọ keghi kha wẹẹ : “ U gha hoo ne ikporhu iyẹn nọ maan gele gha gbuẹ otiti , ya deba iko nọ zẹ urhuẹvbo ọvbehe .
Ọ yevbe ne u kpa gha rrie ehe vbene u na ye rre ẹvbo ruẹ .
U do tobọ ruẹ bẹghe ẹre wẹẹ , akugbe ne ima mwẹ vbe uhunmwu otagbọn hia keghi re ọghe ọyunnuan . ”
Vbọ gua etẹn kpa ya ru iyobọ ne avbe orhunmwuyẹn ?
( Ghee okhuẹn 10 )
Ẹgbẹe ọkpa vbe Japan vbe ruẹ urhuẹvbo ọvbehe .
Sakiko ne ovbiran nokhuo keghi kha wẹẹ : “ Vbe ukpo 1990 ya sẹ 1999 , ẹghẹ hia ma ya gha miẹn Ivbi e Brazil vbe ima ghaa kporhu .
Ma gha maa iran ako eso vbuwe Baibol iran , na ya urhuẹvbo e Portuguese gbẹn , vbe na ghee Arhie Maan 21 : ​ 3 , 4 kevbe Psalm 37 : ​ 10 , 11 , 29 , iran ghi wa gbẹdọ , ugbẹnso iran gha viẹ . ”
Vbe ẹgbẹe na ghi ru ?
Rhunmwuda ekhọe agiẹngiẹn ne iran mwẹ kevbe ne iran na bẹghe wẹẹ avbe orhunmwuyẹn nii hoo ne iran rẹn sayọ vbekpae Jehova , ẹgbẹe na keghi suẹn gha ruẹ urhuẹvbo e Portuguese .
Ọ ghi sẹ ẹghẹ , ẹgbẹe na keghi ru iyobọ ne a ya mu iko e Portuguese gbọọ .
Ẹgbẹe na wa ru iyobọ ne orhunmwuyẹn nibun ya do rẹn e Jehova .
Sakiko na ghi kha wẹẹ : “ Ẹi re ẹrhiọn ne kherhe ma loo ro ya ruẹ Portuguese sokpan afiangbe ne ima he miẹn i gia gie .
Ma rhie ekpọnmwẹ hia gie Jehova . ” ​ —⁠ Tie Iwinna 10 : ​ 34 , 35 .
11 , 12 . ( a ) Vbọzẹe ne ọ na khẹke ne ima mu akpa ọghe ọgbọn yọ ?
( b ) Vbọ khian ya ima gha re emwa ni mu egbe rriotọ ?
Evbọzẹe ne ọ na khẹke ne ima mu akpa ọghe ọgbọn yọ , ọre ne ima gha rrie uyi ne Jehova , ẹi re rhunmwuda ne emwa gha tian ima .
Yerre wẹẹ , itengbemu ẹre ọ ya evbayi orhiọn nọ gbae ru orukho .
( Yae taa Ezikiẹl 28 : 17 . )
Inu ghi nọ ne ima ne emwa nagbọn ni ma gba ! Ẹi khuẹrhẹ hiehie .
Ọrheyerriọ , ma gha sẹtin gha mwẹ ekhọe imuegberriotọ .
Vbọ khian ru iyobọ ne ima ?
Ma gha sẹtin gha mwẹ ekhọe imuegberriotọ deghẹ ima zẹ ẹghẹ kọ ẹdẹgbegbe ya ru erria yan Ẹmwẹ Osanobua ne ima tie . ( Diut .
17 : ​ 18 - 20 ) Te ọ wa khẹke ne ima gha ru erria yan imamwaemwi e Jesu kevbe igiemwi ọghe imuegberriotọ nọ rhie yotọ . ( Mat .
20 : 28 ) Uhiẹn , Jesu keghi tobọre kpe owẹ avbe ukọ ẹre .
( Jọn 13 : ​ 12 - 17 ) Emwi nọ wa vbe khẹke nọ , ne ima gha na erhunmwu vbe ẹghẹ hia ne Jehova ya orhiọn nọhuanrẹn ru iyobọ ne ima , ne ima gele gha re emwa ni mu egbe rriotọ . ​ —⁠ Gal .
6 : ​ 3 , 4 ; Fil .
2 :⁠ 3 .
Ma ghaa mu egbe rriotọ , de afiangbe na lae miẹn ?
Tie Itan 22 :⁠ 4 .
E Jehova hoo ne eguọmwadia re hia gha mu egbe rriotọ .
Afiangbe nibun ẹre a lae miẹn deghẹ ima ru vberriọ .
Vbe igiemwi , ma ghaa mu egbe rriotọ , ọfunmwegbe kevbe akugbe gha rre uwu iko .
Ma vbe miẹn afiangbe ọghe itohan nọ ma te khẹke nọ ke obọ Osanobua rre .
Ukọ e Pita keghi kha wẹẹ : “ Wa hia fẹẹrẹ ghi rhie uku gba imuegberriotọ gba , rhunmwuda , Osanobua mu aro igbinna daa enọ tọn egbe mu , sokpan ọ ghi gha rhie ẹse ọhẹ ne nọ mu egbe rriotọ . ” ​ —⁠ 1 Pit .
5 :⁠ 5 .
De ọmwa nọ rhie igiemwi nọ ghi maan sẹ yotọ vbe nọ dekaan ufumwẹ kevbe izinegbe ?
Vbe ẹdẹnẹrẹ , emwa ni fu kevbe ni mwẹ izinegbe ẹre emwa nagbọn tie ẹre emwa avbiẹrẹ .
Sokpan iziro vberriọ ma gba hiehie .
E Jehova nọ ghi mwẹ ẹtin sẹ vbe agbọn vbe ẹrinmwi ọre ẹzi ọghe akpa esi na guan kaẹn na .
E Jehova ẹre ọ rhie igiemwi nọ ghi maan sẹ yotọ vbe nọ dekaan ufumwẹ kevbe izinegbe .
( 2 Pit . 3 :⁠ 9 ) Vbe igiemwi , muẹn roro vbene Jehova ya mwẹ izinegbe hẹ vbe Ebraham kevbe Lọt nọ rẹn ọta .
( Gẹn . 18 : ​ 22 - 33 ; 19 : ​ 18 - 21 ) Ẹi re ọni ọkpa , ọ gberra ukpo 1,500 ne Jehova ya mwẹ izinegbe vbe egbe Agbẹnvbo Izrẹl ni zẹ utun vbe ehọ . ​ —⁠ Ẹzik .
33 :⁠ 11 .
Vbe Jesu a ya rhie igiemwi esi yotọ hẹ vbe nọ dekaan ufumwẹ kevbe izinegbe ?
E Jesu kegha re ọmwa “ ne ọ fu . ”
( Mat . 11 : 29 ) Ọ wa gha zin emwi nibun vbe egbe erhuanegbe ẹre ni ma gba .
Erriọ ọ wa vbe ya zinegbe igbodan kevbe ozan vbe obọ eghian rẹn .
Vbuwe ena hia , ọ na ye gha re ọmwa nọ fu kevbe nọ mwẹ ẹbo izinegbe ya sẹ ẹghẹ nọ ya wu .
Vbe ọ rre obalọ ọghe ọhanabe vbe uhunmwu erhan irhioya , Jesu keghi rinmwian Erhae nọ yabọ emwa ni khian gbe irẹn rua . Ọ keghi kha wẹẹ : “ Iran ma rẹn emwi ne iran ru . ”
( Luk 23 : 34 ) U miẹn vbene ọ ya rhie ufumwẹ kevbe izinegbe ma hẹ agharhemiẹn wẹẹ ọ ghaa rre uwu obalọ nẹi gia gie ! ​ —⁠ Tie 1 Pita 2 : ​ 21 - 23 .
Vbe ima khian ya sẹtin rhiẹre ma hẹ wẹẹ ma mwẹ ekhọe ufumwẹ kevbe izinegbe ?
Vbe ima khian ya rhiẹre ma hẹ wẹẹ ma mwẹ ekhọe ufumwẹ kevbe izinegbe ?
E Pọl yunu kaẹn odẹ ọkpa .
Ọ keghi kha wẹẹ : ‘ Wa gha ye egbe obọ , wa gha yabọ egbe , deghẹ ọmwakọmwa kevbe ogieva ẹre gba muan egbe ẹmwẹ , wa ghi gha yabọ egbe , zẹ vbene Osanobua vbe yabọ uwa . ’ ( Kọl .
3 : 13 ) Ne ima mieke na sẹtin gha yabọ emwa ni ru abakuru daa ima , ma gha re emwa ni fu kevbe ni mwẹ ẹbo izinegbe .
Ọna keghi ya akugbe rre uwu ẹbu etẹn vbe iko .
Vbọzẹe ne ufumwẹ kevbe izinegbe na re akpa ni ru ekpataki ?
E Jehova hoo ne eguọmwadia re hia gha re emwa ni fu kevbe ni mwẹ ẹbo izinegbe .
Deghẹ ima hoo ne ima miẹfan , te ọ wa khẹke ne ima gha mwẹ avbe akpa na .
( Mat . 5 : 5 ; Jems .
1 : 21 ) Sẹ ehia , ma keghi rhie uyi gie Jehova vbe ima ghaa mwẹ avbe akpa na , ọ vbe gua ima kpa ya ru iyobọ ne emwa ọvbehe . ​ —⁠ Gal .
6 : 1 ; 2 Tim .
2 : ​ 24 , 25 .
De vbene ahoẹmwọmwa kevbe nai na gbe ewanmwẹ ghe obọkpa ya ginna egbe hẹ ?
Te akpa hia ne ima he guan kaẹn sin rhilo ginna ahoẹmwọmwa .
Vbe igiemwi , e Jems keghi gi etẹn rẹn wẹẹ , ọ ma khẹke ne iran gha mu etẹn ni fe tetete vbe ne iran na ya aro tila etẹn ne obọ ma se ọre rua .
Te emwa vberriọ ni gbe ewanmwẹ ghee obọ ọkpa rra uhi Osanobua nọ khare wẹẹ : “ Hoẹmwẹ ogieva ruẹ zẹvbe egbe ruẹ . ”
Ọ na vbe rhie tẹ wẹẹ : “ Deghẹ vbene ọmwa ye hẹ vbe egbe , ọre uwa ya ghe obọ ne uwa gha ya muẹn , wa ru orukhọ nẹ . ”
( Jems 2 : ​ 8 , 9 ) Ma gha hoẹmwẹ emwa ọvbehe , ma i khian ya aro tila iran rua rhunmwuda otọ ẹvbo ne iran ke rre , vbene iran yo owebe sẹ hẹ ra ukpo ne iran na zẹ .
Vbene ẹmwata , ọ ma khẹke ne ima gha ya ukpunu tae wẹẹ ima i gbe ewanmwẹ ghee obọ ọkpa , ọ khẹke nọ gele gha re akpa ne ima mwẹ .
Vbọzẹe ne ọ na khẹke ne ima gha mwẹ ekhọe ahọemwọmwa ?
Te ahoẹmwọmwa “ zinegbe emwi , ọ vbe mwẹ itohan , ẹi ye obọ rra ẹwẹe ra nọ gha tọn egbe mu . ”
( 1 Kọr . 13 :⁠ 4 ) Deghẹ ima i mu egbe rriotọ , ma i mwẹ itohan kevbe izinegbe , ma ghẹ te sẹtin gha kporhu iyẹn nọ maan .
( Mat . 28 : 19 ) Avbe akpa na ẹre ọ ru iyobọ ne ima ya gha gu etẹn hia loo vbe iko vbuwe ọfunmwegbe .
Ma ghaa hoẹmwẹ egbe , de emwi nọ kẹrikian ?
Akugbe gha rre uwu iko , ọ rhie uyi gie Jehova , ọ vbe ya emwa deba ima vbe odẹ ọghe ẹmwata .
Uviẹn nokiekie ne Baibol ya gie akpa ọghe ọgbọn keghi kha wẹẹ : “ Wa ghi rhie ba ena hia , ahoẹmwọmwa nọ re ọza nọ gba emwi hia kugbe vbe akugbe nọ gbae . ” ​ —⁠ Kọl .
3 :⁠ 14 .
( a ) De ọta eso nọ khẹke ne ima nọ egbe ima re , vbọ ye inọta na ru ekpataki ?
( b ) De ẹghẹ ne ima yaro yi ?
Inọta nọ khẹke ne dọmwadẹ ima nọ egbe ẹre ọre , ‘ De afiwerriẹ eso nọ ye khẹke ne I ru ne I mieke na sẹtin ban akpa nẹdẹ mu fua fẹẹrẹ ? ’
Te ima gha rinmwian e Jehova vbe erhunmwu nọ ru iyobọ ne ima ya baẹn mu fua ra ne ima sẹtin biegbe ne emwi ke emwi nẹi khian ya ima la Arriọba Osanobua .
( Gal . 5 : ​ 19 - 21 ) Ọ vbe khẹke ne ima nọ egbe ima ọta na , ‘ I ru afiwerriẹ nọ khẹke vbe iziro ekhọe mwẹ , ne I mieke na gha ya ẹko rhiẹnrhiẹn e Jehova ra ? ’
( Ẹfis . 4 : ​ 23 , 24 ) Ne ima do sẹtin gha mu akpa ọghe ọgbọn yọ vbe ẹghẹ hia i re iwinna ẹdẹ ọkpa .
Emwi ne ima khian gha ru khian nọ , a te miẹn wẹẹ ima la agbọn ọgbọn .
Emwi ọyunnuan khian gha nọ vbe ẹghẹ ne emwa hia vbe uhunmwu otagbọn khian ya mu akpa ọghe ọgbọn yọ zẹvbe emwa ni gba !
AHOẸMWỌMWA
OGHỌGHỌ
ỌFUNMWEGBE
IZINEGBE
ITOHAN
UMAMWẸ
AMUẸTINYAN
UFUMWẸ
A MUEGBE YE ỌGHỌ
E JEHOVA keghi ru iyobọ ne ukọ e Pọl ya gbẹn vbekpae akpa ihinrin ne ọmwa gha sẹtin gha mwẹ vbe orhiọn nọhuanrẹn ghaa loo ẹre .
( Gal . 5 : ​ 22 , 23 ) A keghi tie avbe akpa na ọmọ ne “ orhiọn nọhuanrẹn biẹ . ”
* Ọmọ erhan ọghe orhiọn nọhuanrẹn keghi re abọ ọkpa ọghe ‘ akpa ọghe ọgbọn . ’
( Kọl . 3 : 10 ) Zẹ vbene erhan ne a gbe amẹ khakha ya mọ ọmọ erhan nọ maan , erriọ ọmwa ne orhiọn nọhuanrẹn loo vbe arrọọ ọghẹe ya rhie akpa esi maan . ​ —⁠ Psm .
1 : ​ 1 - 3 .
Akpa nokaro ne Pọl yunu kaẹn keghi re ahoẹmwọmwa .
Vbe ahọemwọmwa hiunsi sẹ hẹ ?
E Pọl keghi kha wẹẹ deghẹ irẹn i mwẹ ahoẹmwọmwa , emwi “ kẹkan ” ẹre irẹn khin .
( 1 Kọr . 13 :⁠ 2 ) Vbe a mobọ ya ahoẹmwọmwa kha ?
Vbe ima khian ya sẹtin gha mwẹ ọnrẹn , ne ima vbe gha rhiẹre ma vbe ẹghẹ hia ?
Ẹmwẹ ne unu i wa sẹtin rhan otọ evba ya ahoẹmwọmwa kha , sokpan e Baibol gie vbene a ya rhiẹre ma hẹ .
Vbe igiemwi e Baibol khare wẹẹ , “ te ahoẹmwọmwa zinegbe emwi , ọ vbe mwẹ itohan , emwi ẹmwata ẹre ọ sẹ ọre ọyẹnmwẹ , ẹtin i fo ahoẹmwọmwa ne ọ zobọ iyayi , idaehọ kevbe izinegbe ẹre i firaa . ”
Ọmwa nọ mwẹ ahoẹmwọmwa keghi mwẹ agiẹngiẹn daa emwa ọvbehe ọ vbe gha re ọse nọ gbe egbe ọmwa .
Sokpan deghẹ ọmwa i mwẹ ahoẹmwọmwa , ọ gha gbọvo , ọ gha tengbemu , ọ gha yin uyinmwẹ nọ ma khianrẹn , ọ gha mwẹ ekhọe emwidamwẹ , ọ gha mu ohu nai mu yotọ , ẹi vbe yabọ .
Ahoẹmwọmwa “ ne emwi i da , ” nẹi mu ọghe enegbe ẹre ye okaro , ẹre ọ khẹke ne ima gha rhiema . ​ —⁠ 1 Kọr .
13 : ​ 4 - 8 .
“ Ahọemwọmwa ẹre Osanobua khin . ”
Emwi hia nọ ru rhiẹre ma wẹẹ irẹn ẹre ọ gele re ahoẹmwọmwa .
( 1 Jọn 4 :⁠ 8 ) Nọ ghi sẹ ehia ọre ne ọ na gie Jesu gha die agbọn nọ do rri oya kevbe nọ wu ye orukhọ ọghe ima .
Ukọ e Jọn keghi kha wẹẹ : “ Vbenian ọre Osanobua ya rhie ma vbene irẹn hoẹmwẹ ima hẹ : ọ keghi gie Ovbi ẹre ukpọmọkpa gha die agbọn ne ima sẹtin lekpa ẹre gha mwẹ arrọọ .
Emwi ne ahoẹmwọmwa khin ọre ọ na khin , ẹi re wẹẹ , ma ka hoẹmwẹ Osanobua nẹ , sokpan wẹẹ , irẹn ẹre ọ hoẹmwẹ ima , ọ keghi gie Ovbi ẹre ne ọ do gha re emwi ne a gha lekpa ẹre ya orukhọ mwa bọ mwa . ”
( 1 Jọn 4 : ​ 9 , 10 ) Ne Osanobua na hoẹmwẹ ima ẹre ọ zẹe ne ima na miẹn ayabọ ọghe orukhọ , ma vbe mwẹ ayayẹro ọghe arrọọ nẹi fo .
Odẹ ọkpa kpataki ne Jesu ya rhiẹre ma wẹẹ irẹn hoẹmwẹ emwa nagbọn , ọre ne ọ ma na he vbe Osanobua gie ẹre nọ do wu ye orukhọ ima .
E Pọl keghi gbẹn vbekpae Jesu wẹẹ : “ Ghe mwẹ Osanobua , I do ru vbene u hoo ne I ru . . . .
Rhunmwuda wẹẹ Kristi ru zẹ vbene Osanobua hoo ne ọ ru , ma keghi khian ne a khuẹ hin orukhọ ima rre , rhunmwuda ese ne ọ ya egbe ẹre zọ uhukpa , nọ fo vbe otọ . ” ( Hib .
10 : ​ 9 , 10 ) Ọmwa rhọkpa i rrọọ nọ gha sẹtin ru emwi ne Jesu ru .
Ọna ẹre ọ zẹe ne Jesu na kha wẹẹ : “ Ahoẹmwẹọmwa ne ọ ghi kpọlọ sẹ , ne ọmwa gha sẹtin mwẹ ghee avbe esiọre ọre ne ọ wu ba ẹmwẹ iran . ”
( Jọn 15 : 13 ) Ma ne emwa ni ma gba gha sẹtin ya egbe tae Jehova kevbe Jesu ra ?
Ẹẹn !
Gima ziro yan vbene ima gha ya sẹtin ru vberriọ .
E Pọl keghi rhie igiọdu ne ima wẹẹ : “ Vbene a na miẹn ighẹ ivbi Osanobua nọ ghan wa khin , te uwa gha hia ne uwa gha ye vbe irẹn .
Wa gie ahoẹmwọmwa gha kha yan ẹdẹ agbọn uwa , zẹ vbene Kristi hoẹmwẹ ima ne ọ na ya ẹdẹ agbọn rẹn fi ohan ne ima . ”
( Ẹfis . 5 : ​ 1 , 2 ) Ma ghaa rhie ahoẹmwọmwa ma vbe asefẹn hia ọghe arrọọ ọghe ima , ọni rhiema wẹẹ , te “ ahoẹmwọmwa kha yan ẹdẹ agbọn ima . ”
Ẹi re ukpunu a ya rhie ahoẹmwọmwa vbenian ma , ọ khẹke nọ gha rhiegbe ma vbe emwi ne ima ru .
E Jọn keghi kha wẹẹ : “ Ivbi mwẹ , ọ ma kei ne ahoẹmwọmwa ima gha re ọghe ẹmwẹ unu kevbe etalọ , ọ kere ne ọ gha re ahoẹmwọmwa ẹmwata , na lekpae uyinmwẹ rẹn . ”
( 1 Jọn 3 : 18 ) Vbe igiemwi , ahoẹmwọmwa ne ima mwẹ ne Jehova kevbe ogieva ima , ẹre ọ gua ima kpa ya “ kporhu iyẹn nọ maan ọghe Arriọba . ”
( Mat . 24 : 14 ; Luk 10 : 27 ) Ma ghaa yabọ emwa , ma na vbe gha mwẹ ẹbo izinegbe kevbe ekhọe esi , ọ ghi rhiema wẹẹ , ahoẹmwọmwa kha yan ẹdẹ agbọn ima .
Levbasevba , e Baibol rhie adia ne ima wẹẹ : ‘ Wa gha yabọ egbe , zẹ vbene Osanobua vbe yabọ uwa . ’ ​ —⁠ Kọl .
3 :⁠ 13 .
Ma gha hoẹmwẹ ọmwa , ọni ma rhiema wẹẹ ma i rhie adia nẹẹn vbe ọ gha ru emwi nọ ma khẹke .
Vbe igiemwi , ọmọ ghaa viẹ , iye nọ pẹpẹ ọmọ sẹtin ru emwi ke emwi ne ọmọ nii ghẹ ghi viẹ .
Sokpan , iye nọ gele hoẹmwẹ ovbi ẹre keghi gbe ẹre hin ọkhọ rre vbe ẹghẹ nọ khẹke .
Erriọ Osanobua vbe ye . Agharhemiẹn wẹẹ irẹn ọre ahoẹmwọmwa , ọmwa ne “ Nọyaẹnmwa hoẹmwẹ ọnrẹn , ọ gbe hin ọkhọ rre . ” ( Hib .
12 :⁠ 6 ) Ahoẹmwọmwa ẹre ọ vbe gua ima kpa ya gbe emwa hin ọkhọ rre .
( Itan 3 : ​ 11 , 12 ) Sokpan , ne ima na re emwa ni ma gba , ọ khẹke ne ima gha begbe vbe ima ghaa gbe ọmwa hin ọkhọ rre , ne ima ghẹ ya ruẹ gberra egbe .
Nọnaghiyerriọ , ọ khẹke ne ima hia gha mwẹ alaghodaro vbe nọ dekaan ahoẹmwọmwa na rhiema .
Vbe ima khian ya sẹtin ru ọna hẹ ?
Gia ziro yan odẹ eha .
Okaro , nọ Osanobua nọ rhie orhiọn nọhuanrẹn nuẹn rhunmwuda ẹre ọ ya ima mwẹ akpa ọghe ahoẹmwọmwa .
Jesu khare wẹẹ e Jehova keghi “ rhie Orhiọn Ne Ọ Huanrẹn ne iran hia ne ọ vbu vbe obọ ẹre ! ”
( Luk 11 : 13 ) Ma ghaa nọ Osanobua ne ọ rhie Orhiọn nọhuanrẹn ne ima , ma na vbe gie ẹre gha “ dia ẹdẹ agbọn ima , ” ma do gha mwẹ ahoẹmwọmwa sayọ .
( Gal . 5 : 16 ) Vbe igiemwi , deghẹ ọkpa vbe ediọn ẹre u khin vbe iko , u sẹtin nọ Osanobua nọ ya orhiọn nọhuanrẹn ru iyobọ nuẹn , ne u mieke na gha rhie adia ne emwa vbe odẹ ọghe ahoẹmwọmwa .
Deghẹ evbibiẹ emọ ẹre u khin , u sẹtin vbe nọ Osanobua nọ ya orhiọn nọhuanrẹn ru iyobọ nuẹn , ne u mieke na sẹtin gha dia ivbuẹ vbe odẹ ọghe ahoẹmwọmwa .
Nogieva , gha muẹn roro vbene Jesu ya rhie ahoẹmwọmwa ma hẹ uhiẹn vbe a ya obọ atosi muẹn .
Ẹghẹ nọ wa ya khẹke ne ima ye igiemwi ọghe Kristi rre , ọre vbe ọmwa gha ru emwi nọ sọnnọ ima ra deghẹ a gbe ima ekueku .
Emwi vberriọ gha sunu daa ima , inọta nọ khẹke ne ima nọ egbe ima ọre wẹẹ , ‘ Deghẹ e Jesu nọ , de emwi nọ khian ru ? ’
Inọta vbenian wa ru iyobọ ne ọtẹn nokhuo ọkpa na tie ẹre Leigh ya ru emwi nọ khẹke .
Ọ keghi kha wẹẹ : “ Ọ mwẹ ẹghẹ ne orhunmwu ọkpa ne ima gba winna ya ye e - mail gie uhunmwu gie emwa nikẹre vbe isiwinna , ya rhia mwẹ eni rua kevbe iwinna ne I ru .
Ọ ghi da mwẹ .
I keghi nọ egbe mwẹ wẹẹ , ‘ Deghẹ e Jesu ẹre a ruẹ emwi vbenian , de emwi nọ gha te ru ? ’
I ghi ru erria yan inọta na nẹ , I na hẹwẹ vbọ .
Okiekie ẹre I ghi ya do rẹn wẹẹ , uwu emianmwẹ nọ wegbe ẹre ọmwa nọ doẹki na ye , egbe ma zẹdẹ rọkhọe .
Ọna ẹre ọ ghi ya mwẹ do rẹn wẹẹ , ẹi re aro sẹnrẹn ẹre ọ ya doẹki ne ọ do .
Ne I na ru erria yan odẹ ne Jesu ya rhie ahoẹmwọmwa ma uhiẹn vbe emwa ya ohu muẹn , ẹre ọ ru iyobọ mẹ . ”
Vbene ẹmwata , ma gha ya egbe tae Jesu , te ahoẹmwọmwa khian gha kha yan ẹdẹ agbọn ima .
Nogieha , gha mwẹ ahoẹmwọmwa nẹi re ọghe ọkẹnrẹn nọ re ama na ya rẹn Ivbiotu e Kristi ọghe ata .
( Jọn 13 : ​ 34 , 35 ) Jesu rhie egbe ahoẹmwọmwa na ma . Ọ vbe khẹke ne “ egbe ekhọe nọ ghaa gu e Jesu ” vbe gha gu ima .
De odẹ ne Jesu ya rhie egbe ekhọe na ma ?
Ọni ọre vbe ọ kpa hin ẹrinmwi rre , ọ na “ ya ekhọe obọ ẹre kuẹ ehia ye otọ , ” ighẹ uyi hia nọ mwẹ vbe ẹrinmwi .
Ẹi re ọni ọkpa , ọ na ye arrọọ ọghẹe fiohan ne ima . ( Fil . 2 : ​ 5 - 8 ) Zẹ vbene ima ya ya egbe tae Jesu , iziro ekhọe ima ghi vbe do yevbe na ghee ọghẹe , ma vbe gha mu ẹmwẹ emwa ọvbehe ye okaro .
De afiangbe ọvbehe na miẹn vbe a ghaa rhie ahoẹmwọmwa ma ?
Gia guan kaẹn afiangbe eva na miẹn vbe a ghaa rhie ahoẹmwọmwa ma :
De afiangbe ne ima miẹn vbe ima ghaa rhie ahoẹmwọmwa ma ?
ỌKPA MA KHIN VBE UHUNMWU OTAGBỌN HIA : Rhunmwuda ahoẹmwọmwa ne ima mwẹ , ikọ ne ima rhirhi yo vbe ehe nọ rhirhi gha khin vbe uhunmwu otagbọn hia , te etẹn wa rhan obọ miẹn ima yi .
Ne ima na hoẹmwẹ egbe ima vbe uhunmwu otagbọn hia , afiangbe nọ sẹ ọna i rrọọ . ( 1 Pit .
5 :⁠ 9 ) Vbuwe ẹbu Ivbiotu e Kristi ata ẹre a na miẹn ahoẹmwọmwa vbenian .
ỌFUNMWEGBE : Ma “ ghaa rhie ẹre ma ighẹ ima hoẹmwẹ egbe , ” ọ keghi ya ima mwẹ ‘ ọfunmwegbe ne ọ dee emwi hia kugbe . ’
( Ẹfis . 4 : ​ 2 , 3 ) Ọfunmwegbe na keghi rhiegbe ma vbe iko ọghomwa , asikoko kevbe asikoko odin .
A ye miẹn ọfunmwegbe vbenian vbe agbọn Esu na nọ vuọn ne ighaegbe ra ? ( Psm .
119 : 165 ; Aiz . 54 : 13 ) Ma ghaa hia ne ima gu emwa hia gha rrọọ vbuwe ọfunmwegbe , te ima rhie ẹre ma vbene ima hoẹmwẹ iran sẹ hẹ , ọna keghi ya ẹko rhiẹnrhiẹn e Jehova . ​ —⁠ Psm .
133 : ​ 1 - 3 ; Mat .
5 :⁠ 9 .
E Pọl keghi kha wẹẹ : “ Ahoẹmwọmwa ẹre ọ de ọmwa igiẹ . ” ( 1 Kọr .
8 :⁠ 1 ) Vbe ọna demu ?
Vbe ebe Kọrinti nokaro uhunmwu ẹnrẹn 13 , e Pọl keghi rhan otọ evba ye ẹmwẹ na kha . Uviẹn na , ẹre emwa eso tiẹre “ Ihuan ọghe Ahoẹmwọmwa . ”
Okaro , ọmwa nọ gele hoẹmwẹ emwa ọvbehe i mu ọghe enegbe ẹre ye okaro .
( 1 Kọr . 10 : 24 ; 13 :⁠ 5 ) Yevbesọni , ọmwa vberriọ keghi mwẹ ẹbo izinegbe , ekhọe esi kevbe amuroro daa emwa ọvbehe . Avbe akpa na ẹre ọ ya ẹgbẹe kevbe iko mwẹ akugbe . ​ —⁠ Kọl .
3 :⁠ 14 .
Ahoẹmwọmwa ne ima mwẹ daa Osanobua ẹre ọ ghi hiunsi sẹ ehia .
Ahoẹmwọmwa na , ọre ọza nọ gba emwa hia ni ke agbẹnvbo ughughan rre kevbe ni zẹ urhuẹvbo ughughan kugbe vbe ugamwẹ e Jehova , ẹre ọ vbe ye “ iran hia họn ẹmwẹ ” nẹẹn .
( Zẹf . 3 :⁠ 9 ) Gi ẹre gha re atamuolọyan ọghe ima wẹẹ , ẹdẹgbegbe vbe arrọọ ọghe ima , ẹre ima khian ya gha rhie akpa nọ hiunsi na ma nọ re abọ ọghe ọmọ erhan orhiọn nọhuanrẹn .
Ọna ọre okaro vbe uhunmwuta ihinrin na gba re ikun ni khian guan kaẹn dọmwadẹ abọ ọghe orhiọn nọhuanrẹn .
NỌ KE AZA IMA NẸDẸ RRE
VBE November 1932 vbe ẹvbo na tie ẹre Mexico City , arriọba keghi mu ukpa nọ dia okotọ ( traffic lights ) ye ẹvbo nii .
Ọ keghi wa gbe iran otiti ighẹ emwa ni gberra ẹbo ọkpa ni rre ẹvbo nii .
Sokpan uzọla ọkpa ghi gberra nẹ , emwi ọvbehe ẹre ọ ghi vbe gha gbe emwa ni rre ẹvbo nii otiti .
Ọ kegha re otuẹ ne orhunmwuyẹn ne kpataki mu die ẹvbo nii .
Orhunmwuyẹn na kegha re Joseph F .
Rutherford , nọ ghaa re ọkaolotu ọghe Watch Tower Society .
Emwa ni winna vbe ugha iyẹn , keghi gbae ehe ne okọ erhẹn na kun sie .
Iran viọ kamẹra ne iran khian ya munọ efoto .
Avbe Osẹe Jehova ni rre ẹvbo nii vbe do gbe ọbokhian ne Ọtẹn Nokpia Rutherford nọ rrie asikoko ne a khian ya ikpẹdẹ eha do vbe ẹvbo nii .
Ne ebe The Golden Age keghi kha wẹẹ , “ Vbene ẹmwata , asikoko na keghi re ugie nai sẹtin mianmian rhunmwuda ọ wa ya odẹ ọghe Ẹmwata vẹwae vbe otọ ẹvbo e Mexico . ”
Sokpan orhunmwu 150 kẹkan ẹre ọ rrie asikoko na . Vbọ ghi zẹ ne ọ na ru ekaptaki sẹrriọ ?
Vbene ọ te sẹ ẹghẹ ne a ya do asikoko na , ibozẹghẹ emwa ẹre ọ ghaa ga e Jehova vbe odẹ ọghe ẹmwata .
Ukpo 1919 ẹre a suẹnrẹn gha do asikoko vbe Mexico , sokpan vbene ẹghẹ ya khian , iko ni rre Mexico na gha dibu .
A ghi mu abotu gbọọ ye Mexico City vbe 1929 , etẹn ne a te gha roro ẹre wẹẹ , ọ gha ye alaghodaro gha rre iwinna arriọba vbe ẹvbo nii sokpan edogbandogban eso kegha rrọọ .
Adia ghi ke obọ otu rre wẹẹ , ne avbe arọndẹ ghẹ gha do ẹki vbe iran ghaa kporhu , ohu keghi mu arọndẹ ọkpa sẹrriọ wẹẹ , ọ na kpa hin otu e Jehova rre ya mu ẹsọsi ọghẹe gbọọ .
Vbuwe ẹghẹ na ẹre ọgbaroghe ọghe abotu ya zowẹ ihan .
A keghi rhie ẹre obọ sotọ , a na ye ọmwa ọvbehe rhihe ẹre . Etẹn ni mudia ẹse wa gha gualọ igiọdu rhunmwuda ena hia nọ sunu .
Vbe Ọtẹn Nokpia Rutherford mu otuẹ rre , ọ keghi ye ọta eva nọ gua ọmwa kpa rhie igiọdu ne etẹn na vbe asikoko nọkhua .
Ọ na vbe ya ọta isẹn guan vbe ẹkpẹti ọta .
Ọna ọre ẹghẹ okaro ne ugha iyẹn ọghe ẹkpẹti ọta ya mu iyẹn nọ maan ne emwa hia na danmwehọ ẹre vbe ehe hia vbe otọ ẹvbo e Mexico .
Vbe iyeke asikoko nii , a keghi zẹ ọtẹn ọvbehe nọ gha dia abotu vba .
E Jehova keghi fiangbe emwamwa ọgbọn ne ọtẹn na ru . Etẹn na werriegbe gha zọghae vbe iwinna ikporhu iyẹn nọ maan .
Asikoko na do vbe Mexico City vbe ukpo 1941
Vbe ukpo nọ ghi lelẹe , asikoko eva nọkhua ẹre a do vbe Mexico . Iran na do ọkpa vbe Veracruz vbene iran na do nọkpa vbe Mexico City .
Ẹrhiọn ne etẹn loo ro vbe ikporhu iyẹn nọ maan na ghi suẹn gha biẹ ọmọ esi .
Vbe ukpo 1931 , etẹn 82 ẹre ọ ghaa ya iyẹn wewe vba .
Ukpo igbe nọ ghi lelẹe , etẹn keghi ye igba igbe muan sayọ .
Etẹn ni rrie odẹ 1,000 ẹre ọ rrie asikoko na do vbe Mexico City vbe 1941 .
Vbe ukpo 1943 , ebe ne Avbe Osẹe Jehova ya wewe asikoko nọ mwẹ uhunmwuta na , “ Free Nation’s , ” na do vbe ẹvbo 12 vbe otọ ẹvbo Mexico , * keghi re ebe ne ebo tiẹre placard ne etẹn ghaa yọ vbene a yọ ẹwu .
A keghi gbẹnnẹ emwi ye odaro ọre kevbe iyeke ẹre . Ukpo 1936 ẹre Avbe Osẹe Jehova suẹn gha loo obẹlẹ na ya wewe asikoko .
Ebe iyẹn nọ mu efoto ọghe etẹn ni ghaa ye asikoko wewe vbe Mexico City vbe ukpi 1944
Obẹlẹ ne avbe Avbe Osẹe Jehova ya wewe asikoko vbe Mexico City keghi mu otọ sẹrriọ wẹẹ , ebe iyẹn na tie ẹre La Nación na kha wẹẹ : “ Vbe ẹdẹ nokaro ọghe ne asikoko , a keghi rhie igiọdu ne iran , ne iran gie na tie emwa .
Ẹdẹ ghi gbe , eke ne a na do asikoko ma ghi gua emwa ni rre . ”
Emwa ugamwẹ ọghe Catholic ma zẹdẹ ghọghọ ye alaghodaro na , iran na suẹn gha kpokpo Avbe Osẹe Jehova .
Ọna ma zẹdẹ ye ohan mu etẹn . Iran na ye gha wewe asikoko nii .
Ebe iyẹn ne a ka yunu kaẹn ban ighẹ La Nación yevbe kha vbekpae Avbe Osẹe Jehova wẹẹ : “ Te emwa hia wa bẹghe iran vbe orere ẹvbo nii , . . .
Ọ na yevbe na miẹn wẹẹ , te ikpia vbe ikhuo ghi khian ebe ne iran ya wewe asikoko khian . ”
Ebe iyẹn na keghi mu efoto ọghe etẹn ni ghaa ye asikoko wewe vbe idunmwu ye ototọ uhunmwuta nọ khare wẹẹ : “ Iran keghi gba idunmwu hia . ”
Vbe ẹghẹ nii , ọ keghi wa gha lọghọ etẹn nibun iran ke sẹtin rrie asikoko vbe Mexico .
Igue ne etẹn nibun ye keghi wa khian rree ne odẹ ne imọto la kevbe ehe ne okọ erhẹn sẹtin sẹ .
Etẹn vbe iko ọkpa keghi gbẹn wẹẹ , “ Uwaya etẹlifoni ọkpa kẹkan , ẹre ọ sikẹ ẹvbo ima . ”
Ọna ẹre ọ zẹe ne etẹn eso na gha hin ekẹtẹkẹtẹ , eso ghi vbe ya owẹ khian vbe ọwara ikpẹdẹ nibun , iran ke sẹ ehe ne a na la okọ erhẹn nọ gha mu iran gha rrie asikoko .
Obọ ma vbe sẹ etẹn nibun re . Iran ke do miẹn igho hae sẹ asikoko , te ọ ba .
Iran gha ghi sẹ ẹvbo na khian na do asikoko , iran ghi dia owa etẹn ya .
Etẹn nii ghi wa rhan obọ miẹn iran yi . Eso vbe vbiẹ uwu Ọgua Arriọba .
Ọ mwẹ asẹ ọkpa ne etẹn 90 ya vbiẹ abotu .
Uhunmwu e katọn na viọ ebe yi , ẹre iran vbiẹre . E Yearbook keghi kha wẹẹ etẹn nii wa gbọyẹmwẹ ye ehe ne iran vbiẹre .
Iran keghi kha wẹẹ , “ avbe ebẹdi ni khuẹrhẹ sẹ kevbe ni mwẹ ọghae sẹ otọ kẹkan ” ẹre ima vbiẹre .
Etẹn nii , wa tie asikoko ekhuarho . Iran rẹnrẹn wẹẹ , ẹrhiọn ne iran loo ro i re na mu rhia .
Do fi ebanban , etẹn ni rrie ẹbo ọkpa ni rre Mexico wa ye mwẹ ekhọe na ya gbọyẹmwẹ ye emwi orhiọn .
* E Yearbook ọghe 1949 keghi kha vbekpae etẹn ni rre Mexico wẹẹ : “ Isievẹn ne etẹn nii werriẹ aro daa ma gbe amuẹtinyan ọghe iran mu otọ . Ẹghẹ ke ẹghẹ ne iran ya yo asikoko , iyẹn ẹmwi ne iran họn vbọ ẹre iran ghi wa na uhiẹn vbe ọ gha kpẹẹ ne a do ne asikoko . Iran gha nọ wẹẹ , De ẹghẹ ne ima khian ya do asikoko ọvbehe ? ”
Etẹn ni rre Mexico wa ye gbọyẹmwẹ ye emwi orhiọn do fi ẹdẹnẹrẹ . ​ —⁠ Nọ Ke Aza Ima Nẹdẹ Rre Vbe Central America .
E Yearbook ọghe 1944 khare wẹẹ , asikoko na ẹre ọ ghi “ ye emwa nibun do rẹn Avbe Osẹe Jehova vbe Mexico . ”
Emwa ni rrie Ugie Ayere Ọghe Uwu e Kristi na do vbe 2016 vbe Mexico kegha re 2,262,646 .
Okha e Matiu nọ dekaan ẹghẹ ubiẹmwẹ e Jesu kevbe vbe ọ rre ọvbokhan lughaẹn ne ọghe Luk rhunmwuda asefẹn ughughan ẹre iran rhie aro tua .
E Josẹf ẹre Matiu mobọ guan kaẹn .
E Matiu keghi guan kaẹn vbene ọ ya kpa e Josẹf odin hẹ vbe ọ ghi rẹn wẹẹ e Meri hanmwa , ọ yunu kaẹn imina ne Josẹf minaẹn ne odibo na rhan otọ emwi hia ma rẹn kevbe vbene ọ ya lele adia ọghe odibo nii hẹ .
( Mat . 1 : ​ 19 - 25 ) Matiu yevbe guan kaẹn vbene odibo ya tama e Josẹf vbe imina ne irẹn vbe Meri lẹ gha rrie Igipt kevbe imina ne odibo na vbe tama rẹn nọ werriegbe gha die otọ Izrẹl , kẹ kevbe vbene Josẹf vbe ẹgbẹe ọre ya do dia e Nazarẹti ya . ( Mat .
2 : ​ 13 , 14 , 19 - 23 ) Vbe ebe Matiu , uhunmwu ẹnrẹn ọkpa kevbe eva , igba erẹnrẹn ẹre Matiu sunu yi eni e Josẹf vbene ọ na sunu yi eni e Meri igba enẹ kẹkan .
E Meri ẹre Luk rhie aro tua .
Ọ keghi guan kaẹn vbene odibo ighẹ Gebrẹl ya do gie Meri uhunmwu hẹ , otuẹ ne Meri mu gie Ẹlizabẹt ne ọtiọnrẹn kevbe vbene Meri ya rhie urhomwẹ gie Jehova hẹ .
( Luk 1 : ​ 26 - 56 ) E Luk vbe yunu kaẹn ẹmwẹ akhasẹ ne Simiọn tae nọ dekaan vbene Jesu khian ya rri oya hẹ .
Vbe ọ guan kaẹn okhian ne Meri vbe ẹgbẹe ọre mu gha rrie Jerusalẹm vbe Jesu rre ukpo 12 , ẹmwẹ ne Meri tae ẹre Luk gbẹn yotọ , ẹi re ọghe Josẹf .
E Luk na vbe rhie tẹ wẹẹ , te Meri wa fẹko gha rria emwi hia nọ sunu vbe ekhọe .
( Luk 2 : ​ 19 , 34 , 35 , 48 , 51 ) Vbe ebe Luk , uhunmwu ẹnrẹn ọkpa kevbe eva , igba 12 ẹre Luk sunu yi eni Meri vbene ọ na sunu yi eni e Josẹf igba 3 .
Vbene a nanaẹn dee na , ọ vẹẹ na rẹn wẹẹ , vbene emwi ghaa ye hẹ ne Josẹf kevbe emwi nọ ru , ẹre Matiu guan kaẹn vbene Luk na rhie aro tua iwinna nọ bi ye Meri izabọ .
Vbene Matiu ya hae ye ugan ighẹ uniẹn ne Jesu la rre vbe lughaẹn ne ọghe Luk .
Uniẹn ne Josẹf la rre ẹre Matiu hae ye ugan . Vbene ọ ya hae ye ugan rhiẹre ma wẹẹ , e Jesu ne Josẹf mu ye ọmọ biẹ ẹre ọ mwẹ asẹ nọ ya rri ọba yan ẹkete Devid .
Vbọzẹe ?
Rhunmwuda , uniẹn Solomọn ne ovbi e Devid ẹre Josẹf la rre . ( Mat .
1 : ​ 6 , 16 ) Sokpan uniẹn ne Meri la rre ẹre Luk hae ye ugan . Vbene ọ ya hae ye ugan rhiẹre ma wẹẹ , e Jesu ẹre ọ khẹke nọ rri ẹkete Devid vbe ukhu “ vbe agbọn na . ” ( Rom .
1 :⁠ 3 ) Vbọzẹe ?
Rhunmwuda uniẹn Nathan ne ovbi e Devid ẹre Meri la rre .
( Luke 3 : 31 ) Vbe Luk hae ye ugan uniẹn ne Jesu la rre , vbọzẹe ne ọ ma na gbẹn eni e Meri ladian zẹvbe ovbi e Heli ?
Rhunmwuda , erriọ ẹre a ruẹ ke otọ gha dee , eni ikpia ẹre a loo ya hae ye ugan uniẹn ne emwa ke rre .
Vbe Luk khare wẹẹ Heli ọre erha e Josẹf , emwi ne ọ yae kha ọre wẹẹ , orhuaẹn Josẹf ẹre Heli ghaa khin . ​ —⁠ Luk 3 :⁠ 23 .
Uniẹn ne Jesu la rre ne Luk vbe Matiu hae ye ugan suigiẹ yọ wẹẹ , e Jesu ọre Mẹzaia ne avbe akhasẹ guan kaẹn .
Ẹmwata nọ dekaan ọna wa dewuarorua sẹrriọ wẹẹ , ọ ma gi avbe Farisi kevbe Sadusi muan .
Do fi ebanban , emwi ne Matiu vbe Luk gbẹn yotọ keghi re abọ ọkpa ọghe ẹyotọ nọ wegbe ne ima bọ amuẹtinyan ọghe ima yan kevbe osẹ nọ rhiẹre ma wẹẹ , ẹi mwẹ Osanobua ma mu eyan rẹn sẹ .
3 Gha Mu Egbe Ye Ọghọ
E Jehova ẹre ọ rhie igiemwi nọ ghi maan sẹ yotọ vbe nọ dekaan ne a gha dia egbe ọmwa .
De vbene ima khian ya sẹtin ya egbe ta re hẹ ?
De emwi eso nọ khẹke ne ima ru ne ima mieke na sẹtin gha dia egbe ima vbe ẹghẹ hia ?
8 Gha Mwẹ Ekhọe Agiẹngiẹn Vbene Jehova Ye
Vbe a ya agiẹngiẹn kha ?
E Jehova kevbe Jesu keghi rhie akpa na ma vbe odẹ nọ gbae .
De ọde eso ne ima gha ya sẹtin ya egbe ta iran ?
De emwi esi ne ima gha lae miẹn deghẹ ima na ya egbe ta iran ?
13 Okha Ọghe Ẹdẹ Agbọn Ọmwa — I Wa Miẹn Afiangbe Ne I Na Gu Etẹn Ni Deziẹn Vbe Odẹ Ọghe Orhiọn Winna
18 “ Ẹmwẹ E Nọyaẹnmwa Rrọọ Ẹdẹdẹmwẹdẹ ”
23 “ Ekpakpasusu Ọre Ẹmwẹ Osanobua Khin ”
Vbọzẹe ne ọ na khẹke ne a gha zedu e Baibol ghee urhuẹvbo nibun ?
De odẹ ne ima gha ya rhiẹre ma wẹẹ ima gbọyẹmwẹ ye Baibol ne a ya urhuẹvbo ima gbẹn ?
Ako iruẹmwi eva na gha ya ima gbọyẹmwẹ ye Baibol sayọ kevbe Ọmwa nọ kpemehe ẹre .
28 ‘ Gha Mwẹ Udinmwẹ . . . Ne U Ya Suẹn Iwinna ’
Te ọ khẹke ne Ivbiotu e Kristi gha mwẹ udinmwẹ .
Vbe ima khian miẹn ruẹ vbe igiemwi ọghe eguọmwadia Osanobua ni rhie udinmwẹ ma vbe ẹghẹ nẹdẹ ?
De vbene igbama , evbibiemọ , etẹn nikhuo ni khian enọwarẹn nẹ kevbe etẹn nikpia ni dinmwiamẹ nẹ khian ya rhiẹre ma hẹ wẹẹ iran mwẹ udinmwẹ ne iran mieke na sẹtin rhiegba ye iwinna e Jehova ?
‘ Amuegbe ye ọghọ keghi re akpa ọghe ọmọ erhan orhiọn nọhuanrẹn . ’ — GAL .
5 : 22 , 23 .
IHUAN : 83 , 52
Vbe ima miẹn ruẹ vbe emwi ne Jehova ru vbe Setan sọtẹ daa re ?
De igiemwi eso ni rre Baibol ọghe emwa ni mu egbe ye ọghọ kevbe ni ma mu egbe ye ọghọ ?
De vbene Baibol na tie ne egbe ọmwa ya ru iyobọ ne ima ya gha dia egbe ima ?
1 , 2 . ( a ) Vbe a lae miẹn deghẹ ai sẹtin dia egbe ọmwa ?
( b ) Vbọzẹe ne ọ na khẹke na ziro yan ẹmwẹ na ?
A DIA EGBE ỌMWA keghi akpa ne Osanobua hoo ne ima gha mwẹ .
( Gal . 5 : 22 , 23 ) E Jehova tobọre keghi dia egbe ẹre vbe odẹ nọ gbae .
Sokpan rhunmwuda ne ima na re emwa ni ma gba , ma i sẹtin dia egbe ima vberriọ .
Vbene ẹmwata , emwa nibun keghi rre uwu ọlọghọmwa vbe ẹdẹnẹrẹ , rhunmwuda ne iran i na sẹtin dia egbe iran .
Emwa nẹi sẹtin dia egbe iran keghi ya emwi ne kpataki rhẹghẹrẹ .
Ẹre ọ si ẹre ne emwa eso i na mu aro ye ebe vbe owebe , ẹre ọ vbe si ẹre ne eso na ya iwinna iran ku vbe isiwinna .
Ọ vbe ya emwa tie ẹbọ , ọ ya emwa da ayọn gbe egbe , ọ si igbinnoguo nọ ghi ya emwa eso ye eghan , ebe orọnmwẹ na sọ , osa nọ ma khẹke na de fi , uyinmwẹ dan nọ gu ọmwa obọ ro nọ lọghọ ne a ban , akhiẹ , okpe emianmwẹ na mu vbe oghẹ kevbe ẹko ne a mu vbe oghẹ . — Psm .
34 : 11 - 14 .
Emwa nẹi sẹtin dia egbe iran keghi si egbe iran kevbe emwa ọvbehe fi ẹti .
Emwa i ghi sẹtin dia egbe iran hiehie vbe ẹdẹnẹrẹ .
Vbe ukpo 1940 ya sẹ odẹ ukpo 1949 , emwa ni gualọ otọ emwi dinmwi keghi do bẹghe ẹre wẹẹ emwa wa ye gha mu egbe ye ọghọ vbe ẹghẹ nii .
Te emwa ghi wa yin pirhipirhi vbe ẹghẹ na . Ọna i zẹdẹ kpa eguọmwadia Osanobua odin rhunmwuda iran rẹnrẹn wẹẹ , vbe “ ẹdẹ okiekie , ” te emwa khian gha yin vbene iran rhirhi miẹn . — 2 Tim .
3 : 1 - 3 .
Vbọzẹe ne ọ na khẹke ne Ivbiotu e Kristi gha mu egbe ye ọghọ ?
Vbọzẹe ne ọ na khẹke ne ima gha mu egbe ye ọghọ ?
Gia ziro yan emwi eva ne kpataki .
Okaro , emwa ni mu egbe ye ọghọ i gheghe de fi ẹti .
Iran i si osi ye emwi nọ ma sẹ emwi , iran ze ọse ni maan , iran i vbe rherhe mu ohu .
Nogieva , ne ima mieke na gha mwẹ ilekhue ọghe Osanobua , te ima gha mudia gbain vbuwe edanmwẹ , ma vbe sẹtin gha dia iziro ekhọe ima .
Ọna ọre asefẹn ne Adam vbe Ivi na gbokhuẹre .
( Gẹn . 3 : 6 ) Erriọ ẹbe ya rhuan emwa ni lele uviẹn Adam kevbe Ivi ke ẹghẹ gha dee .
De emwi nọ gha rhie igiọdu ne emwa ni hoo ne iran sẹtin gha dia egbe iran ?
Emwa ni ma gba i sẹtin dia egbe iran vbe odẹ nọ gbae .
E Jehova wa rẹn ọna , ẹre ọ zẹe ne ọ na ru iyobọ ne ima , ne ima sẹtin gha dia egbe ima vbe iziro dan gha la ima ekhọe .
( 1 Ọba 8 : 46 - 50 ) Ne Jehova na re Ọse nọ hoẹmwẹ ima , ọ keghi rhie igiọdu ne ima , rhunmwuda ọ rẹnrẹn wẹẹ , ọ lọghọ ne ima sẹtin gha dia egbe ima .
Ma gha ziro yan igiemwi nọ gbae ọghe Jehova vbe ako iruẹmwi na .
Ma gha vbe guan kaẹn igiemwi ọghe emwa ni mu egbe ye ọghọ kevbe ni ma mu egbe ye ọghọ vbe Baibol , ma ke do ziro yan emwi ne ima gha ru ne ima mieke na sẹtin gha dia egbe ima .
5 , 6 .
De igiemwi esi ne Jehova rhie yotọ vbe odẹ ne ọ ya dia egbe ẹre ?
E Jehova keghi dia egbe ẹre vbe odẹ nọ gbae .
( Diut .
32 :⁠ 4 ) Ima ma gba , ọrheyerriọ , te ọ khẹke ne ima ziro yan odẹ ne Jehova ya rhie akpa na ma , ne ima mieke na sẹtin gha ya egbe ta re .
De odẹ eso ne Jehova he ya rhie akpa na ma ?
Muẹn roro vbene Jehova ya dia egbe ẹre hẹ vbe Esu sọtẹ daa re .

Vbe nai na gbawawẹ , evẹn ne Esu si e Jehova re ya ohu muẹn odibo nikẹre vbe ẹrinmwi , te ọ vbe kpa iran odin .
Ẹi khian vbe ya ẹko rhiẹnrhiẹn uwẹ , deghẹ u na muẹn roro usẹ ne Esu si ye emwa nagbọn egbe .
E Jehova ma ye okhirhikhirhi ze emwi ru .
Ọ keghi loo ẹwaẹn , ọ na vbe gbe ibiẹ rrie do fi ebanban .

( Ẹks .
34 : 6 ; Job 2 : 2 - 6 ) Vbọzẹe ? Te ọ rhie ẹghẹ nọ somwa yọ rhunmwuda , ọ ma hoo ne “ ọmwa rhọkpa fuan , sokpan ọ hoo ne emwa hia fiwerriẹ hin orukhọ iran rre . ” — 2 Pit .
3 : 9 .
De emwi ne ima miẹn ruẹ vbe igiemwi ọghe Jehova ?
Emwi ne ima miẹn ruẹ vbe igiemwi ọghe Jehova ọre wẹẹ , te ọ khẹke ne ima gha kọn ẹmwẹ taa , ma vbe gha roro emwi nẹ , ma kegha ruẹ .
Deghẹ ima khian ru azẹ ne kpataki , ọ khẹke ne ima rhie ẹghẹ ya muẹn roro ẹsẹsẹmwẹse .
Ma ghi vbe muẹn ye erhunmwu ne Jehova ru iyobọ ne ima ya ru emwi nọ khẹke .
( Psm . 141 : 3 ) Ọ ma khẹke ne ima ya ohu ru emwi rhọkpa rhunmwuda , ohu i biẹ ọmọ esi .
Emwa hia ni ya ohu ru emwi keghi gbe I ma rẹn vbe okiekie . — Itan 14 : 29 ; 15 : 28 ; 19 : 2 .
( a ) De ehe ne ima khian na miẹn igiemwi esi ọghe emwa ni sẹtin dia egbe iran ?
( b ) Vbọzẹe ne Josẹf ma na de ye edanmwẹ ọghe ọvbokhan e Pọtifa ?
( Ghee efoto nọ rre omuhẹn . )
De igiemwi ọghe eguọmwadia e Jehova eso ni rhiẹre ma wẹẹ te ọ gele khẹke ne a gha dia egbe ọmwa ?
Iran wa bun . Ọkpa vbọ keghi re Josẹf ne ọvbi e Jekọb .
E Josẹf keghi dia egbe ẹre vbe ọ rre owa e Pọtifa nọ ghaa re ọkaolotu ọghe emwa ne Fero ya khẹ egbe .
Ne Josẹf na gha re “ ọmọ ne ọ zọ ẹse , ne ọ vbe mose , ” ọ keghi viẹn ye ọvbokhan e Pọtifa aro .
Ọ na gha hoo ne Josẹf gu irẹn ru emwi ọdọ vbe amwẹ .
Vbọzẹe ne Josẹf ma na de ye edanmwẹ nii ?
Rhunmwuda , ọ muẹn roro evbọ gha kẹrikian deghẹ irẹn na yin uyinmwẹ vberriọ .
Okhuo nii ghi sobọ yọre ukpọn , ọ na lẹfua .
Ọ keghi kha wẹẹ : “ Vbia ghi gu ru emwidan vberriọ hẹ , ne I ya fidọn ghe Osanobua ? ” — Gẹn . 39 : 6 , 9 ; tie Itan 1 : 10 .
Vbua khian ya sẹtin mu egbe khẹ edanmwẹ hẹ ?
Vbe ima miẹn ruẹ vbe igiemwi ọghe Josẹf ?
Te ọ khẹke ne ima mudia gbain deghẹ ima werriẹ aro daa edanmwẹ .
Ma sẹtin vbe biegbe zẹ vbene Josẹf ruẹ re .
Uyinmwẹ nọ ka gu emwa eso obọ ro keghi re esiga ne a si , ayọn ne a da gbe egbe , oregbe , ikpẹ ukhunmwu ni wegbe na loo kevbe alama oghẹ .
Uhiẹn vbe iran dinmwiamẹ nẹ , te ọ ye gha lọghọ ne iran mu uyinmwẹ vberriọ fua fẹẹrẹ .
U gha werriẹ aro daa edanmwẹ , muẹn roro ẹbe nu gha lae miẹn vbe odẹ ọghe orhiọn deghẹ u na rra uhi e Jehova .
Hia ne u rẹn emwi eso nọ gha sẹtin danmwẹ ruẹ , ne u mieke na khẹ ye egbe ra ne u gbaengbe ne emwi vberriọ . ( Psm .
26 : 4 , 5 ; Itan 22 : 3 ) U gha werriẹ aro daa edanmwẹ nọ rhirhi gha khin , rinmwian e Jehova nọ rhie ẹwaẹn nuẹn , ne u sẹtin ya dia egbuẹ .
10 , 11 . ( a ) De edanmwẹ ne igbama nibun werriẹ aro daa vbe owebe ?
( b ) De emwi nọ gha ru iyobọ ne igbama ya mudia gbain vbe edanmwẹ gha de rre ?
Emwi nọ sunu dae Josẹf wa vbe sunu daa igbama nibun ni re Ivbiotu e Kristi vbe ẹdẹnẹrẹ .
Gia guan kaẹn ọtẹn nokhuo Kim .
Te ihua ẹre ne iran gba gha rre klasi wa gha ghẹẹ sẹrriọ wẹẹ , iran do yae gha rhuọ .
E Kim i miẹn okha vberriọ taa rhunmwuda , ọ ma gha ghẹẹ .
Ọ keghi kha wẹẹ , ne irẹn na lughaẹn , irẹn yevbe “ ọmwa na yangbe , nẹi mwẹ nọ gu agbọn ye . ”
Iran gha ya aro ọzuọ ghee ẹre rhunmwuda ne ẹi na mwẹ egbakhian .
Ọ keghi gbaengbe ne uyinmwẹ vberriọ rhunmwuda uyinmwẹ esankan keghi re edanmwẹ nọ wegbe vbe ẹghẹ igbama . ( 2 Tim .
2 : 22 ) Ẹghẹ hia ẹre ihua re vbe skul ya nọ rẹn deghẹ ọ rẹn okpia nẹ .
Ọni keghi kie ẹkpotọ yọ ne ọ ya rhan otọ re evbọzẹe ne irẹn i na ghẹẹ .
Igbama ni ma de ye edanmwẹ ọghe alama oghẹ keghi ya ẹko rhiẹnrhiẹn ima hia , erriọ iran wa vbe ye ẹko rhiẹnrhiẹn e Jehova .
E Baibol vbe guan kaẹn emwa ni de ye edanmwẹ ọghe alama oghẹ rhunmwuda iran ma sẹtin dia egbe iran , ọ vbe yunu kaẹn ẹbe nọ kẹrikian .
U gha werriẹ aro daa aro edanmwẹ ne Kim werriẹ aro daa , ọ khẹke ne u muẹn roro emwi nọ sunu daa igbama okpia ọkpa nẹi mwẹ ẹwaẹn ne ebe Itan uhunmwu ẹnrẹn 7 guan kaẹn .
U vbe muẹn roro ozere ne Amnọn do kevbe ẹbe nọ kẹrikian . ( 2 Sam .
13 : 1 , 2 , 10 - 15 , 28 - 32 ) Evbibiemọ gha sẹtin loo ako ọghe Baibol na guan kaẹn na vbe iruẹmwi ẹgbẹe , ya ru iyobọ ne ivbi iran , ne iran mieke na sẹtin ya ẹwaẹn gha dia egbe iran vbe iran gha werriẹ aro daa edanmwẹ ọghe alama oghẹ .
( a ) Vbọzẹe ne Josẹf na dia egbe ẹre vbe etiọnrẹn rrie Igipt ?
( b ) De ẹghẹ nọ khẹke ne ima ya gha dia egbe ima ?
Ọ mwẹ ẹghẹ ọvbehe ne Josẹf ya werriegbe rhie akpa ọghe a dia egbe ọmwa ma .
Ne Josẹf mieke na rẹn deghẹ avbe etiẹn ọnrẹn fiwerriẹ nẹ , ọ ma gi iran rẹn ighẹ irẹn ọre Josẹf vbe iran rre do dẹẹ evbare vbe Igipt .
Vbe ọ ma ghi sẹtin gbe ibiẹ rrie , ọ na fẹko khian ghee ẹkhokho ya viẹ egbe ẹre rua .
( Gẹn . 43 : 30 , 31 ; 45 :⁠ 1 ) Deghẹ ọtẹn vbe iko na ru ẹmwi nọ sọnnọ ruẹ , u gha vbe sẹtin dia egbuẹ , adeghẹ u ya egbe tae Josẹf .
( Itan 16 : 32 ; 17 : 27 ) Deghẹ ọ mwẹ emwa eso vbuwe ẹgbẹe ruẹ ne a kan fua vbe iko , te ọ khẹke ne u dia egbuẹ ne u ghẹ mieke na gu iran gha mu obọ .
Ọna i wa re emwi nọ khuẹrhẹ , sokpan ma gha sẹtin ru vberriọ deghẹ ima yerre wẹẹ e Jehova ẹre ima ya egbe ta kevbe wẹẹ , adia ọghẹe ẹre ima lele .
De emwi ne ima miẹn ruẹ vbe okha ọghe Devid ?
Ọba e Devid wa vbe rhie igiemwi esi yotọ vbe nọ dekaan a dia egbe ọmwa .
Vbe Sọl vbe Shimei ru emwi nọ sọnnọ e Devid , ọ ma loo ẹkpotọ nọ kiere ya gbe Sọl rua , ra nọ ye asẹ nọ mwẹ zẹvbe nọ khaevbisẹ ya guọghọ e Shimei . ( 1 Sam . 26 : 9 - 11 ; 2 Sam .
16 : 5 - 10 ) Ọni ma rhiema wẹẹ ẹghẹ hia ẹre Devid ya sẹtin gha dia egbe ẹre .
Ma rẹn okha ọghe Devid vbe Bath - Sheba kevbe ohu ọhanabe nọ te muẹn vbe Nebal ne ẹwobi ru emwi nọ sọnnọ rẹn .
( 1 Sam . 25 : 10 - 13 ; 2 Sam . 11 : 2 - 4 ) Ọrheyerriọ , ma gha miẹn emwi ruẹ vbe igiemwi e Devid .
Okaro , ọ wa khẹke ne ediọn gha dia egbe iran ne iran ghẹ ya loo asẹ ne iran mwẹ ghee ihan .
Nogieva , ọ ma khẹke ne ima gha mwẹ ekhọe ọghe vbọghiyekede wẹẹ ima i ghi sẹtin de fi edanmwẹ . — 1 Kọr .
10 : 12 .
De emwi nọ sunu daa ọtẹn nokpia ọkpa ?
Vbọzẹe ne ọ na khẹke ne ima hia gha dia egbe ima vbe emwi vberriọ gha sunu daa ima ?
De emwi ne u gha ru ne u mieke na gha mwẹ alaghodaro vbe odẹ ne u ya dia egbuẹ ?
Gia ziro yan emwi nọ sunu daa e Luigi .
Okpia ọkpa keghi ya imọto su imọto e Luigi vbe iyeke .
Agharhemiẹn wẹẹ okpia nii ẹre ọ rriabe , ọ na gha rhovbiẹ Luigi , te ọ khian ghi te guẹ gbinna .
E Luigi na ghi na erhunmwu ne Jehova ru iyobọ ne irẹn ya sẹtin gbe ibiẹ rrie .
Ọ na te gha tama okpia nọkẹre nọ mu yotọ , sokpan ọ ma họn .
Vbe okpia nii ye go , e Luigi keghi gbẹnnẹ emwi eso vbe egbe imọto ọghe ne okpia nọ dekaan e kọmpini nọ gbaroghe imọto ẹre . ( insurance company ) Uzọla ọkpa ghi gberra nẹ , e Luigi ghi sẹ owa okhuo ọkpa nọ rhie ebe na vbe ikporhu , ọ na do rẹn wẹẹ , arowa okhuo na , ẹre ọ su irẹn imọto .
Egbe na wọọ okpia nii , ọ na suẹn gha rinmwian .
Ọ na ghi wẹẹ irẹn gha dọlọ imọto e Luigi yi .
Okpia na keghi deba ọvbokhan rẹn gha ruẹ e Baibol , ọ na vbe gha gbọyẹmwẹ ye emwi nọ ruẹ .
U miẹn emwi nọ gha te sunu akpawẹ ọtẹn nokpia na ma gbe ibiẹ rrie ! Ọ gele wa khẹke ne ima gha dia egbe ima . — Tie 2 Kọrinti 6 : 3 , 4 .
Ma gha gbe ibiẹ rrie vbe ọmwa gha ye ohu mu ima , ọ keghi biẹ ọmọ esi vbe ima ghaa rre ikporhu ( Ghee okhuẹn 14 )
15 , 16 .
De vbene Baibol na tie ne egbe ọmwa gha ya ru iyobọ nuẹn kevbe ẹgbẹe ruẹ ya gha mu egbe ye ọghọ ?
Ma gha sẹtin gha dia egbe ima deghẹ ima gbarokotọ tie Baibol vbe ẹghẹ hia .
E Jehova keghi tama e Jọsua wẹẹ : “ U ghi miẹn wẹẹ , a tie ebe uhi nii vbe uwu ugamwẹ uwa vbe ẹghẹ hia . U ghi gha ruẹ ọre asọn kevbe avan , ne u vbe miẹn wẹẹ u ya emwi ne a gbẹnnẹ yọ hia ru emwi . Ẹghẹ nii , agbọn gha ma ruẹn , u ghi vbe ru ne a gbaan . ” ( Jọs .
1 : 8 ) De vbene Baibol na tie ne egbe ọmwa ya ru iyobọ ne ima ya gha dia egbe ima ?
Ze vbene ima ruẹ ọre dee sin , ma bẹghe ẹre wẹẹ , emwi nọ maan ẹre a lae miẹn deghẹ ima sẹtin dia egbe ima , erriọ ẹbe vbe ya kẹrikian deghẹ ima ma sẹtin dia egbe ima .
Te Jehova hoo ne ima ya igiemwi ughughan na wan ne egbe ima , ẹre ọ zẹe ne a na gbẹnnẹ ọnrẹn yotọ . ( Rom .
15 : 4 ) Te ọ khẹke ne ima gha tie avbe okha na , ma vbe gha ru erria yan rẹn .
Hia ne u rẹn odẹ ne ọ gha ya ru iyobọ ne ẹgbẹe ruẹ .
Rinmwian e Jehova nọ ru iyobọ nuẹn ya rhie emwi ne u ruẹ vbe Baibol ye uyinmwẹ .
Gi e Jehova rẹn ako ne u na vburriẹ , u muẹn ye erhunmwu , u vbe zowẹ lele erhunmwu ne u na .
( Jems 1 : 5 ) U ghaa ru ezanzan vbe ebe ọghomwa , u gha miẹn adia eso ni gha vbe ru iyobọ nuẹn .
De iyobọ ne evbibiemọ gha sẹtin ru ne ivbi iran , ne iran mieke na sẹtin gha dia egbe iran ?
De iyobọ ne evbibiemọ gha sẹtin ru ne ivbi iran , ne iran mieke na sẹtin gha dia egbe iran ?
Evbibiemọ rẹnrẹn wẹẹ akpa na i re na biẹ ọmwa biẹ , ọna ẹre ọ zẹe ne ọ na khẹke ne iran rhie igiemwi esi yotọ ne ivbi iran . ( Ẹfis .
6 :⁠ 4 ) Deghẹ ivbi uwa i mu egbe ye ọghọ , inọta nọ khẹke ne evbibiemọ nọ egbe iran ọre wẹẹ , de igiemwi ne imẹ rhie yotọ ?
Odẹ eso ne evbibiemọ ya rhie igiemwi esi yotọ ọre ikporhu kevbe iko ne a yo vbe ẹghẹ hia , kẹ kevbe iruẹmwi ẹgbẹe ne a ru .
Ẹi re emwi hia ne ivbuẹ nọ rẹn ẹre u khian gha kue yi .
Erriọ e Jehova vbe ruẹ vbe egbe Adam vbe Ivi .
Ọ mwẹ emwi eso nọ wẹẹ ne iran ghẹ ru , ne iran mieke na rẹn wẹẹ , ọ mwẹ ehe nọ khẹke ne iran khian sẹ vbuwe ogba nii .
Erriọ adia kevbe igiemwi esi ọghe evbibiemọ ya ru iyobọ ne emọ ya gha dia egbe iran .
Usun emwi nọ ghi maan sẹ ne u gha sẹtin maa ivbuẹ re ọre ne a gha gbe uhunmwu kotọ ne ọdakha ọghe Osanobua kevbe ne a gha lele adia ọghẹe . — Tie Itan 1 : 5 , 7 , 8 .
Vbọzẹe ne ọ na khẹke ne ima gha ya ẹwaẹn zẹ ọse ?
Adeghẹ evbibiemọ ma khin ra igbama , te ọ khẹke ne ima gha ya ẹwaẹn zẹ ọse .
Gha gu emwa ni hoẹmwẹ e Jehova ru ọse rhunmwuda iran gha ru iyobọ nuẹn ne u ya gha khu emwi orhiọn khian , ne u ghẹ de fi edanmwẹ .
( Itan 13 : 20 ) Igiemwi esi ọghe emwa ni deziẹn vbe odẹ ọghe orhiọn gha ru iyobọ nuẹn ya gha dia egbuẹ rhunmwuda , a gha lele adia , a ghi dia .
Erriọ igiemwi esi ọghuẹ gha vbe ya ru iyobọ ne avbe ọse ruẹ .
Ma gha sẹtin gha dia egbe ima , Osanobua gha rhan obọ miẹn ima yi , ma gha mwẹ agbẹnkunsotọ zẹ vbene ima ya ru iyobọ ne emwa ọvbehe vbe odẹ oghe orhiọn .
“ Nọyaẹnmwa , ọre Osanobua ne ọ vuọn ne agiẹngiẹn . ” — ẸKS .
34 : 6 .
IHUAN : 142 , 12
Vbọzẹe ne ọ na lọghọ ugbẹnso na sẹtin gha mwẹ ekhọe agiẹngiẹn daa emwa ọvbehe ?
De odẹ ne Jehova ya maa ima re ne ima gha mwẹ ekhoẹ agiẹngiẹn ?
De ẹghẹ eso nọ khẹke ne ima ya gha mwẹ ekhọe agiẹngiẹn daa emwa ọvbehe ?
De vbene Jehova ya rhie egbe ẹre ma e Mosis hẹ ? Vbọzẹe ne odẹ ne ọ ya gie egbe ẹre ma e Mosis na ru ekpataki ?
Ọ MWẸ ẹghẹ ne Jehova ya rhie egbe ma e Mosis . Osanobua keghi taa eni irẹn ma e Mosis kevbe akpa eso ni irẹn mwẹ .
Akpa eva ne Jehova ka yunu kaẹn ọre itohan kevbe agiẹngiẹn .
( Tie Ẹksodọs 34 : 5 - 7 . )
E Jehova ma nianiaẹn ma e Mosis vbene irẹn mwẹ ẹwaẹn kevbe ẹtin sẹ hẹ .
Te Mosis ghaa hoo nọ rẹn deghẹ Jehova gha ye irẹn obọ . Ọna ẹre ọ zẹe ne Jehova na gi e Mosis rẹn akpa eso ne irẹn mwẹ nọ gha ya e Mosis gha mwẹ ilẹkẹtin nẹi beghe wẹẹ Osanobua mu egbe nọ ya ru iyobọ ne eguọmwadia ẹre . ( Ẹks .
33 : 13 ) Ọ keghi ya ima sọyẹnmwẹ ne ima na rẹn wẹẹ e Jehova mwẹ ekhoẹ agiẹngiẹn daa ima vbe ẹghẹ hia .
Vbe ako iruẹmwi na , ma gha ziro yan akpa na ighẹ agiẹngiẹn , nọ re itohan na mwẹ daa emwa ọvbehe ni rre uwu ibavbaro kevbe a hoo na ya ru iyobọ nọ khẹke ne iran .
2 , 3 . ( a ) Vbọ rhiẹre ma wẹẹ akpa na biẹ ọmwa biẹ ẹre agiẹngiẹn khin ?
( b ) Vbọzẹe ne ọ na khẹke ne ima ruẹ sayọ vbekpae agiẹngiẹn ?
Osanobua keghi yi emwa nagbọn ne iran gha yevbe irẹn .
Te Osanobua vuọn ne agiẹngiẹn , ọna ẹre ọ zẹe ne emwa nagbọn na mwẹ ekhọe agiẹngiẹn uhiẹn ya sẹ egbe emwa ni ma rẹn Osa . ( Gẹn .
1 : 27 ) Okha nibun wa rre Baibol ọghe emwa ni rhie akpa na ma .
U gha yerre vbe ikhuo eva ni re igbiragia ghaa muan ẹmwẹ ba ẹmwẹ ọmọ .
E Solomọn ghi wẹẹ ne a fian ọmọ nii ye ihe eva , ekhọe okhuo nọ yan ọmọ keghi vuọn ne agiẹngiẹn ovbi ẹre .
Ọ keghi zẹ emwi ru . Ọ na wẹẹ ne a gha ya fian ọmọ nii ye ihe eva , ne a wa mu ne okhuo nọkẹre .
( 1 Ọba 3 : ​ 23 - 27 ) U gha vbe yerre ovbi e Fero ne okhuo , nọ zẹe ighẹ e Mosis ma wu zẹvbe ọmọ obọ .
Ọ wa rẹn wẹẹ erhae yi uhi , ne a gha gbele ivbi Hibru nikpia rua , sokpan ọ ma ru vberriọ .
Vbe ọ miẹn Mosis , “ ohan rẹn keghi to ẹre , ” ọ na ghi muẹn ye ọmọ biẹ . — Ẹks .
2 : 5 , 6 .
Vbọzẹe ne ọ na khẹke ne ima ruẹ sayọ vbekpae agiẹngiẹn ?
Rhunmwuda , e Jehova hoo ne ima ya egbe ta irẹn .
( Ẹfis . 5 : 1 ) Te Jehova yi ẹre ye uwu ima ighẹ ekhọe ne a ya mwẹ ẹnina sokpan , rhunmwuda orukhọ ne ima re vbe ukhu vbe obọ Adam , ma keghi muẹn ọghe enegbe ima ye okaro .
Ọna ẹre ọ zẹe ne iyobọ na ru ne emwa ọvbehe na lọghọ ugbẹnso .
De emwi nọ gha ya ima gha mwẹ ekhọe agiẹngiẹn daa emwa ọvbehe ?
Okaro , ru ezanzan ye odẹ ne Jehova he ya rhie akpa na ma .
Nogieva , ru erria yan vbene u gha ya sẹtin ya egbe ta Osanobua hẹ kevbe ere ne u gha lae miẹn .
( a ) Vbọzẹe ne Jehova na gie odibo eva gha rrie Sodọm ?
( b ) Vbe ima miẹn ruẹ vbe okha ọghe Lọt ?
Ako nibun vbe Baibol guan kaẹn vbene Jehova ya rhie akpa na ma hẹ .
Muẹn roro vbene Jehova ya ru iyobọ ne Lọt hẹ .
Ne Lọt na gha re ọmwa imudiaẹse , uyinmwẹ alama ne iran ghaa yin vbe Sodọm kevbe Gomorra ke “ gha kpokpo ẹre . ”
Osanobua na ghi yan rẹn wẹẹ irẹn gha guọghọ emwa dan nii .
( 2 Pit . 2 : 7 , 8 ) Ọ keghi gie odibo eva bu e Lọt ya tama rẹn nọ zẹgiẹ kpa hin ẹvbo nii rre .
“ E Lọt keghi gha si uhe .
Sokpan e Nọyaẹnmwa tohan rẹn , emwa nii keghi rhie ẹre obọ kevbe amwẹ ọnrẹn kevbe ivbi ẹre nikhuo eva , iran keghi hẹ iran ladian vbe ẹvbo nii , iran na sẹ iran rae ye evba . ”
( Gẹn . 19 : 16 ) Okha na ma rhiẹre ma wẹẹ e Jehova rẹn ọlọghọmwa ne eguọmwadia ẹre zẹdia werriẹ aro daa ra ? — Aiz .
63 : 7 - 9 ; Jems 5 : 11 ; 2 Pit .

2 : 9 .
De ibude ne ima miẹn vbe ebe 1 Jọn 3 : 17 vbe nọ dekaan agiẹngiẹn na mwẹ daa emwa ọvbehe ?
E Jehova maa eguọmwadia ọghẹe ne iran gha mwẹ ekhọe agiẹngiẹn daa emwa ọvbehe rhunmwuda irẹn tobọ irẹn mwẹ ekhọe agiẹngiẹn .
Gia guan kaẹn uhi ọkpa ne Jehova yi ne Ivbi Izrẹl . Ọ keghi wẹẹ ne iran rhọkpa ghẹ mu ọmwa ẹwu ye osa nọ mwẹ .
( Tie Ẹksodọs 22 : 26 , 27 . )
Deghẹ uhi vberriọ ma gha rrọọ , ivbiogue i ghẹ te gha miẹn ẹwu yọ , rhunmwuda emwa eso ni mwẹ ekhọe nọ wegbe ne iran mọmọ igho vbe obọ re .
Sokpan e Jehova keghi gi emwa ọghẹe rẹn wẹẹ , te ọ khẹke ne iran gha mwẹ ekhọe agiẹngiẹn .
Ima ma miẹn emwi ruẹ vbe ilele ọghe uhi na ?
Emwi ne ima miẹn ruẹ vbọ ọre wẹẹ , ma i khian kue ne ọtẹn ima wu ye uwu oni .
Ọni rhiema wẹẹ , ọ ma khẹke ne ima yangbe ọtẹn ima nọ susẹ vbene ima na mwẹ emwi ne ima gha ya ru iyobọ nẹẹn . — Kọl .
3 : 12 ; Jems 2 : 15 , 16 ; tie 1 Jọn 3 : 17 .
De emwi ne ima miẹn ruẹ vbe odẹ ne Jehova ya mwẹ agiẹngiẹn daa Ivbi Izrẹl ni sọtẹ daa re ?
Te Jehova ye gha mwẹ agiẹngiẹn daa emwa rẹn ne Ivbi Izrẹl uhiẹn vbe iran sọtẹ daa re .
E Baibol keghi kha wẹẹ : ‘ E Nọyaẹnmwa ne Osanobua avbe erha iran odede kegha gie avbe akhasẹ rre ne ọ do gha bu iran ude , rhunmwuda , irẹn ghaa mwẹ agiẹngiẹn daa iran kevbe Ogua Ọsa ọghẹe . ’ ( 2 Krọ .
36 : 15 ) Ẹi re erriọ vbe khẹke ne ima gha mwẹ ekhọe agiẹngiẹn daa emwa nẹi ga e Jehova , ni gha sẹtin roiro fi uyinmwẹ werriẹ do gha gae ?
E Jehova ma hoo ne ọmwa rhọkpa fuan . ( 2 Pita .
3 : 9 ) Nọnaghiyerriọ , a te miẹn wẹẹ Osanobua do guọghọ emwa dan , te ọ khẹke ne ima ye gha kporhu , ne emwa ni ma he fiwerriẹ mieke na fiwerriẹ .
7 , 8 .
De emwi nọ sunu nọ ya ẹgbẹe ọkpa yayi wẹẹ e Jehova mwẹ agiẹngiẹn daa iran ?
Emwi ẹwaẹn nibun rrọọ ni rhiẹre ma wẹẹ Osanobua mwẹ ekhọe agiẹngiẹn daa eguọmwadia ẹre .
Gia ziro yan emwi nọ sunu daa ẹgbẹe ọvbokhan okpia ọkpa na tie ẹre Milan nọ rre ukpo 12 .
Vbe odẹ ukpo 1990 ya muẹn 1995 , okhọn kegha rre uwu ẹkpo emwa ni zẹ urhuẹvbo ughughan vbe Bosnia .
Iran na wa gha gbele egbua . Vbuwe ẹghẹ na ẹre ẹgbẹe Milan kevbe avbe Osẹe Jehova ọvbehe ya ke Bosnia gha rrie asikoko ne evbibiẹ Milan khian na dinmwiamẹ vbe Serbia .
Iran ghi sẹ eke ne Bosnia vbe Serbia na gba miẹn uwu , avbe ivbiyokuo ni khẹ odẹ vba na wẹẹ ne ẹgbẹe Milan tuorre vbe imọto rhunmwuda ne iran na zẹ urhuẹvbo ọvbehe .
Iran na wẹẹ ne Avbe Osẹe Jehova nikẹre gberra .
Vbe ọ ghi rre ikpẹdẹ eva , ovbiyokuo nọ daa iran yi na tie ọkaokuo ọghe iran vbe efoni , ne ọ nọ rẹn vbene irẹn gha ru ẹgbẹe Milan hẹ .
Ọkaokuo keghi kha wẹẹ : “ Ya osisi gbele iran rua ! ”
Etẹn ima wa họn emwi ne ọkaokuo khare rhunmwuda odaro iran ẹre ovbiyokuo na tie ẹre vbe efoni .
Ovbiyokuo na ghi tama enikẹre emwi ne enọwanrẹn iran khare , ikpia eva keghi bu ẹgbẹe Milan gha dee .
Ikpia eva na keghi fẹko tama iran wẹẹ Osẹe Jehova ẹre iran vbe khin kevbe wẹẹ , etẹn nikẹre tama iran emwi nọ sunu .
Etẹn nikpia na keghi tama e Milan kevbe otiọnrẹn nokpia wẹẹ ne iran do la imọto iran rhunmwuda ivbiyokuo nii i kpopkpo ibiẹka .
Iran na vbe tama evbibiẹ Milan ne iran la odẹ abọtọ do vba iran vbe obọ nọkpa .
Ọna keghi wa kpa e Milan odin . Ọ ma ghi rẹn nọ gha ghi ru vbọ , deghẹ ọ gha viẹ o ra nọ gha giẹ .
Evbibiẹ ọre keghi nọ ẹtẹn nikpia nii wẹẹ : “ U te wẹẹ iran gha kue ne ima kpa vberriọ ? ”
Sokpan iran keghi ru vbene etẹn na khare .
Iran ghi khian , ọ na yevbe ne ivbiyokuo nii ma zẹdẹ bẹghe iran .
Erriọ iran ya fian uwu nii rra ya vba ivbi iran vbe obọ nọkpa .
Iran na ghi gha rrie asikoko . Ọ keghi wa vẹẹ ne iran rẹn wẹẹ , e Jehova họn erhunmwu iran .
E Baibol gima rẹn wẹẹ , ẹi re ẹghẹ hia e Jehova ya gbogba gae emwa rẹn vbe odẹ ọghe ọyunnuan vbenian .
( Iwinna 7 : ​ 58 - 60 ) E Milan keghi kha wẹẹ , “ E Jehova ẹre ọ ya avbe odibo ọghẹe rhu ivbiyokuo nii aro ne iran ghẹ bẹghe ima . ” — Psm .
97 : 10 .
De obọ ne Jesu ya mu okhọngborrie emwa ni ghaa lelẹe khian ?
( Ghee efoto nọ rre omuhẹn . )
Ma gha vbe miẹn emwi ruẹ vbe igiemwi ọghe Jesu .
Ọ ghi bẹghe okhọngborrie emwa vbe asẹ ọkpa vbe ọ kporhu khian , ọ keghi tohan iran rhunmwuda , te “ ehia wa khọn yo khọn rre zẹ vbe ohuan ne ẹi mwẹ nọ suẹe . ”
Vbọ ghi ru ?
“ Ọ kevbe suẹn gha ma iran emwi nibun . ” ( Mat .
9 : 36 ; Tie Mak 6 : 34 . )
Te Jesu wa lughaẹn ne avbe Farisi ni ghaa ya obọ dan mu ivbi ogue .
( Mat . 12 : 9 - 14 ; 23 : 4 ; Jọn 7 : 49 ) Ẹre te ọ vbe khẹke ne ima ya egbe tae Jesu vbe odẹ ne ọ ya ru iyobọ ne emwa ne ohanmwẹ gbe vbe odẹ ọghe orhiọn ?
10 , 11 .
Ẹghẹ hia ẹre ọ khẹke ne ima ya gha mwẹ agiẹngiẹn daa emwa ọvbehe ra ?
Rhan otọre .
Ọna ma rhiema wẹẹ , ẹghẹ hia ẹre ọ ya khẹke ne ima gha rhie agiẹngiẹn ma .
Zẹ vbene ima nanaẹn de sin , ma bẹghe ẹre wẹẹ , odẹ nọ khẹke ẹre Osanobua ya rhie agiẹngiẹn ma .
Vbe okuo ne Ọba e Sọl gu Ivbi Amalẹk khọn , ọ keghi mwẹ itohan ghee Agag ne oghian emwa Osanobua , ọ na vbe viọ emwi irri ni ghi maan sẹ gha die otọ Izrẹl .
Ọna ma ya ẹko rhiẹnrhiẹn e Jehova rhunmwuda ọ tama e Sọl nọ gbe Agag rua , nọ vbe guọghọ emwi irri hia ne iran mwẹ .
Rhunmwuda ọni , e Jehova keghi hẹe zẹvbe ọba ọghe Izrẹl . ( 1 Sam .
15 : 3 , 9 , 15 ) E Jehova ọkpa ọre Osa nẹi bu eku .
Ọ rẹn emwi nọ rre emwa nagbọn ekhọe , ọ vbe rẹn ẹghẹ nọ khẹke nọ ya mwẹ agiẹngiẹn daa ọmwa ke ọmwa .
( Eve . 2 : 17 ; Ezik .
5 : 11 ) Ẹghẹ dee ne Jehova khian ya buohiẹn emwa hia ni he ẹmwẹ yọ re obọ . ( 2 Tẹs .
1 : 6 - 10 ) Ẹi zẹdẹ ẹghẹ nii ọ khian ya do gha mwẹ agiẹngiẹn daa emwa ni zẹ utun vbe ehọ sokpan , e Jehova gha guọghọ emwa dan , te ọ rhiẹre ma wẹẹ , irẹn mwẹ agiẹngiẹn daa emwa imudiaẹse ne irẹn khian miẹn fan .
Vbene ẹmwata , Osanobua ẹre ọ mwẹ asẹ ne a ya miẹn emwa fan kevbe ne a ya buohiẹn uwu gbe emwa , ọni i zẹdẹ iwinna ima .
Iwinna nọ bi ye ima izabọ nia ọre ne ima ru iyobọ ne emwa vbene ẹtin ima sẹ .
De odẹ eso nọ khẹke ne ima ya rhiẹre ma wẹẹ ima mwẹ agiẹngiẹn daa emwa ọvbehe ?
Gima ziro yan eso .
De vbene ima gha ya rhiẹre ma wẹẹ ima mwẹ agiẹngiẹn daa emwa ọvbehe ?
Gha ru iyobọ ne emwa ọvbehe .
Zẹvbe emwa ni ya egbe tae Jesu , te ọ khẹke ne ima gha mwẹ ekhọe agiẹngiẹn daa ogieva ima kevbe etẹn ne a gba ga . ( Jọn 13 : 34 , 35 ; 1 Pit .
3 : 8 ) Emwi ọvbehe ne a ya agiẹngiẹn kha ọre na “ gu emwa ọvbehe ya egbe miẹn oya . ”
Ọmwa nọ mwẹ agiẹngiẹn keghi mwẹ aguakpa nọ ya ru iyobọ ne emwa ni rre ibavbaro .
Nọnaghiyerriọ , loo ẹkpotọ nọ rhirhi kie ya ru iyobọ ne emwa ọvbehe .
Vbe igiemwi , ma sẹtin gu emwa ru iwinna eso vbe owa iran , ma sẹtin vbe gu iran ya dẹ emwi vbe ẹki . — Mat .
7 : 12 .
Rhiẹre ma wẹẹ u mwẹ ekhọe agiẹngiẹn daa emwa ọvbehe lekpae iyobọ ne u ru ne iran ( Ghee okhuẹn 12 )
De akpa ne emwa ọghe Osanobua rhiema vbe odekun ẹrhia gha sunu ?
Gha mwẹ obọ vbe iyobọ na ru ne emwa ni miẹn odekun ẹrhia .
Agiẹngiẹn ẹre ọ gu ima kpa ya ru iyobọ ne emwa ne odekun ẹrhia sunu daa .
Te a wa rẹn Avbe Osẹe Jehova zẹvbe emwa ni ru iyobọ ne emwa vbe egbe ẹghẹ vbenian .
( 1 Pit . 2 : 17 ) Ukpo 2011 , igbohiotọ kevbe odekun ẹrhia na tie ẹre tsunami keghi sunu vbe ako ne ọtẹn nokhuo ọkpa ghaa ye vbe Japan .
Ọ keghi kha wẹẹ , “ orhiọn keghi la mwẹ iwu ” rhunmwuda iyobọ ne etẹn ni rre Japan kevbe ni ke ẹvbo ọvbehe rre do ru ne iran .
Owa hia ni guọghọe , etẹn keghi dọlọ ehia yi .
Ọtẹn nokhuo na , keghi vbe kha wẹẹ , “ Emwi nọ sunu na , ẹre ọ ya mwẹ gele rẹn wẹẹ , e Jehova hoẹmwẹ ima .
Erriọ etẹn ima hia vbe hoẹmwẹ ima , kevbe wẹẹ , etẹn nibun vbe uhunmwu otagbọn hia wa mu ẹmwẹ ima ye erhunmwu . ”
De vbene u gha ya sẹtin ru iyobọ ne emwa ni khuọnmwi kevbe ni khian ọmaẹn nẹ ?
Gha ru iyobọ ne emwa ni khuọnmwi kevbe emwa ni khian ọmaẹn nẹ .
Ma gha bẹghe emwa ni khuọnmwi ra emwa ni khian ọmaẹn nẹ , ekhọe agiẹngiẹn ẹre ọ gu ima kpa ya ru iyobọ ne iran .
Ọna ẹre ọ zẹe ne ima na na erhunmwu ne Arriọba Osanobua rre do sọfurre ye avbe ọlọghọmwa na .
Sokpan vbene Arriọba Osanobua te rre , te ọ khẹke ne ima gha ru iyobọ ne emwa ni rre uwu ọlọghọmwa .
Ọgbenbe ọkpa ne iyẹe khuọnmwi emianmwẹ na tie ẹre Alzheimer keghi kha wẹẹ , ọ mwẹ ẹdẹ ọkpa , ne iye irẹn kpa bi egbe .
Ọ ghi hoo nọ khiẹn ukpọn nọ kpa yi , ọmwa keghi sobọ vbe ẹkhu .
Avbe Osẹe Jehova eva ni guẹ ruẹ Baibol vbe owa , ẹre ghaa nọ .
Etẹn nikhuo eva na , keghi nọ deghẹ ọ mwẹ emwi ne iran gha gu ẹre ru .
Okhuo ne egbe ma rhan keghi wẹẹ : “ Ẹẹn , sokpan emwi nọ sọnọ ẹre nọ . ”
Iran keghi guẹ họ ne ukpon nọ kpa yi .
Iyeke ọni , iran na gbe eti nẹẹn , iran na vbe guẹ tota kherhe iran ke kpa .
Ẹko keghi wa kakabọ rhiẹnrhiẹn ovbiẹre ne ọ gbẹn ebe .
Ẹre ọ na kha wẹẹ : “ I kpọnmwẹ Avbe Osẹe Jehova , iran maan gbe , iran wa rhie emwi ne iran maa emwa re ye uyinmwẹ . ”
Ekhọe agiẹngiẹn ne u mwẹ daa emwa ni khuọnmwi kevbe avbe ọmaẹn , gua ruẹ kpa ya ru iyobọ nọ khẹke ne iran ra ? — Fil .
2 : 3 , 4 .
De vbene ikporhu iyẹn nọ maan ne ima kpee ya ru iyobọ ne emwa hẹ ?
Gha ru iyobọ ne emwa vbe odẹ ọghe orhiọn .
Osi kevbe ọlọghọmwa ne emwa werriẹ aro daa ẹre ọ gu ima kpa ya ru iyobọ ne iran vbe odẹ ọghe orhiọn .
Odẹ nọ ghi maan sẹ ne ima ya ru iyobọ vbenian ọre ne ima gha maan iran emwi vbekpae Jehova kevbe emwi ne arriọba ọghẹe khian ru ne emwa nagbọn .
Odẹ ọvbehe ne ima vbe ya ru iyobọ ne iran ọre ne ima gi iran rẹn afiangbe ne iran gha miẹn vbe iran ghaa lele ilele ọghe Osanobua .
( Aiz . 48 : 17 , 18 ) Ikporhu iyẹn nọ maan keghi re odẹ ne kpataki ne a ya rhie uyi ne Jehova kevbe ne ima ya rhiẹre ma wẹẹ ma mwẹ agiẹngiẹn daa emwa ọvbehe . Nọnaghiyerriọ , u gha sẹtin ru sayọ vbe iwinna ikporhu iyẹn nọ maan ra ? — 1 Tim .
2 : 3 , 4 .
De ere ne a miẹn deghẹ ima mwẹ ekhọe agiẹngiẹn ?
Avbe ọbo ebo ni ruẹ ọre dinmwi vbene ẹrherhe ya winna hẹ keghi kha wẹẹ , orhiọn ọmwa nọ mwẹ agiẹngiẹn keghi sotọ rhunmwuda ọni , ẹi rherhe khuọnmwi , erriọ vbe ya gu emwa rrọọ vbuwe ọfunmwegbe .
U ghaa ru iyobọ ne emwa ọvbehe , ọyẹnmwẹ gha sẹ ruẹ , u i si osi gbe , u do gha mwẹ ọse nibun , iziro dan i vbe la ruẹ ekhọe .
Vbene ẹmwata , ẹi re ere ne kherhe u khian miẹn deghẹ u mwẹ agiẹngiẹn daa emwa ọvbehe .
( Ẹfis . 4 : 31 , 32 ) Deghẹ ahọemwọmwa ẹre ọ gu ima kpa ya ru iyobọ ne emwa ọvbehe , ọ gha ya ima gha mwẹ ekhọe ọguọmwaziro nọ hianrẹn , rhunmwuda ne ima na rẹn wẹẹ adia ọghe Jehova ẹre ima lele .
Egbe uyinmwẹ vbenian keghi ya ima khian evbibiemọ ni mwẹ ahọemwọmwa daa ivbi iran , ọdọ vbe amwẹ ni hoẹmwẹ egbe kẹ kevbe ọse ọghe ẹmwata .
Emwa ni rherhe ru iyobọ ne emwa ọvbehe vbe rherhe miẹn iyobọ vbe iran ghaa rre uwu ọlọghọmwa . — Tie Matiu 5 : 7 ; Luk 6 : 38 .
Vbọzẹe ne ọ na khẹke ne u gha mwẹ ekhọe agiẹngiẹn ?
Evbọzẹe ne ọ na khẹke ne ima gha mwẹ ekhọe agiẹngiẹn i re rhunmwuda ere ne ima miẹn vbọ , sokpan ne ima sẹtin gha rhie uyi ne Jehova nọ re ẹzi ọghe ahoẹmwọmwa kevbe agiẹngiẹn .
( Itan 14 : 31 ) E Jehova rhie igiemwi nọ gbae yotọ ne ima .
Nọnaghiyerriọ , ọ khẹke ne ima gha ya egbe ta e Jehova , ne ima mieke na sẹtin gha gu etẹn ima kevbe emwa ọvbehe loo vbuwe ọfunmwegbe . — Gal .
6 : 10 ; 1 Jọn 4 : 16 .
OKHA ỌGHE ẸDAGBỌN ỌMWA
David Sinclair Ẹre Ọ Ta Okha Na
VBE ọ rre odẹ ukpo 1935 , evbibiẹmwẹ keghi si gha rrie Bronx vbe New York City . Eni erha mwẹ ọre James Sinclair , eni iye mwẹ na gha re Jessie Sinclair .
Usun emwa ne iran gu ru ọse vbe iran sẹ New York , kegha re Willie Sneddon , e Scotland ẹre okpia na ke vbe si gha dee .
Vbe ẹghẹ okaro ne iran wa ya miẹn egbe , iran eha na suẹn gha guan kaẹn ẹgbẹe ne dọmwadẹ iran ke rre .
Ẹghẹ na kha na , a ma he biẹ mwẹ .
Odẹ ukpo eva ghi gberra nẹ , a ke biẹ mwẹ .
Iye mwẹ keghi tama e Willie wẹẹ , vbe ọ ghi bu ẹghẹ Okuo Ọgbagbọn Nokaro , okọ ne erhae kevbe ọtiọnrẹn nọdiọn ghaa gua khian vbe iran gbe ehẹn keghi ni vbe ọ dekun ugbe nọ wẹwẹ nọ rre uwu okun . Erriọ iran eva ya wu .
E Willie na tama iye mwẹ wẹẹ , “ Erha wa rre hell vbene a guan na ! ”
Ọkpa vbe Osẹe Jehova ẹre Willie ghaa khin , emwi nọ tae keghi kpa iye mwẹ odin . Erriọ iye mwẹ ya do rẹn odẹ ọghe ẹmwata .
Willie kevbe Liz Sneddon
Ẹmwẹ ne Willie tae keghi ya ohu mu iye mwẹ , rhunmwuda ọ rẹn wẹẹ ọmwa esi ẹre erhae ghaa khin .
Sokpan Willie keghi khama rẹn wẹẹ , “ Ọ gha fu ruẹ ẹko rre deghẹ I na tama ruẹ wẹẹ Jesu vbe ye hell ra ? ”
Ẹghẹ nii , ẹre iye mwẹ na yerre emwi ne iran maa iran re vbe sọsi wẹẹ , Jesu ye hell , vbe ọ ghi rre ikpẹdẹ eha , a na huọn rẹn kpaegbe .
Ẹre iye mwẹ na ghi suẹn gha muẹn roro wẹẹ , ‘ Deghẹ ehe ne erhẹn oziya na giẹn emwa dan ẹre hell khin , de emwi ne Jesu ghi ya ru vba ’ ?
Erriọ iye mwẹ ya suẹn gha mwẹ ẹkorhiẹnrhiẹnmwẹ ye odẹ ọghe ẹmwata .
Erriọ ya suẹn Iko e Bronx na yo . Ukpo 1940 ẹre ọ ghi dinmwiamẹ .
Mẹ vbe iye mwẹ , kevbe imẹ vbe erha mwẹ vbe I waan nẹ kherhe
Vbe ẹghẹ nii , adia ma gha ke obọ otu rre nọ nianiaẹn wẹẹ , iwinna nọ bi ye evbibiemọ egbe ọre ne iran gha maa ivbi iran emwi vbe odẹ ọghe orhiọn .
Vbe I da suẹn gha zowẹ , iye mwẹ ghaa rrie iko ra ikporhu vbe ufomwẹ uzọla , ọ ghi fi mwẹ yotọ ne erha mwẹ vbe owa .
Ukpo eso ghi gberra nẹ , ima eha ẹre ọ ghi gba gha yo iko .
Iye mwẹ wa gha zọghae vbe iwinna ikporhu iyẹn nọ maan , erriọ wa vbe gha mwẹ emwa nibun nọ gu ruẹ e Baibol .
Ọ mwẹ asẹ ọkpa ne ọ ya gha si iran nibun koko ma iran emwi rhunmwuda , idunmwu ọkpa ẹre iran nibun ghaa ye .
I ghaa lelẹe yo ikporhu vbe ima gha rhie ẹdẹ nẹ vbe owebe .
Erriọ I ya ruẹ emwi nibun vbe Baibol kevbe vbene a ya gu emwa ruẹ e Baibol hẹ .
Ọ keghi da mwẹ wẹẹ vbe I waan dee , I ma gbọyẹmwẹ ye odẹ ọghe ẹmwata na .
Sokpan vbe I ghi rre ukpo 12 , I keghi suẹn gha ya iyẹn wewe , erriọ I ya rhiegba ye iwinna ikporhu iyẹn nọ maan .
Vbe I ghi rre ukpo 16 , I keghi dinmwiamẹ vbe July 24 , 1954 vbe asikoko nọkhua na doo vbe Toronto , Canada .
Etẹn eso ni rre iko ima kegha ga vbe Abotu .
Iran keghi wa ru iyobọ mẹ .
Odẹ ne iran ya ya ọta guan kevbe vbene iran ya rhan otọ e Baibol keghi wa gha yẹẹ mwẹ .
Agharhemiẹn wẹẹ avbe ọmamwaemwi mwẹ wa gha hoo ni gha rrie owebe nọ yo , Abotu ẹre ekhoẹ mwẹ ghaa ye .
I keghi rhie obọ ye ebe na ya lae Abotu vbe asikoko nii , ni na dinmwiamẹ vbe Toronto .
Ọ ghi vbe rre ukpo 1955 , I na vbe werriegbe rhie obọ ye ebe ọvbehe vbe asikoko na do vbe Yankee Stadium , New York City .
Vbe I ghi rre ukpo 17 , a keghi gie na tie mwẹ ne I do suẹn gha ga vbe Abotu nọ rre Brooklyn vbe September 19 , 1955 .
A ghi tie ẹre nodẹ ne I sẹ Abotu , I na ya suẹn iwinna vbe Ugha Ne A Na Ku Ipapa Ebe Kugbe vbe 117 Adams Street .
Vbọ ma he kpẹ vba , I na ghi suẹn gha ye masini ku ebe nọ mwẹ ipapa 32 kugbe , a ke do ye masini ọvbehe sẹ kugbe .
Vbe I rre ukpo 17 ẹre I na suẹn gha ga vbe Abotu nọ rre Brooklyn
Uki ọkpa ghi gberra nẹ , a keghi mu mwẹ gha rrie Ugha Ọghe Ebe Iyẹn rhunmwuda ne I na gua loo e typewriter .
Vbe ẹghẹ nii , e typewriter ẹre etẹn vbe ya gha gbẹnnẹ adrrẹsi ye ebe na ya vbuọ The Watchtower kevbe Awake gie emwa ni wee .
Uki eso ghi vbe gberra nẹ , I na ghi vbe suẹn gha winna vbe Ugha ne a na Mwamwa Ebe , emwa ẹre a ghi ke viọ re gie etẹn vbe ehe ughughan .
Klaus Jensen nọ ghaa siẹnro ugha na , keghi nọ mwẹ deghẹ I gha hoo ni deba ọtẹn nọ ya okotọ viọ ebe ọghomwa ye ehe na ke mwamwa ehia ye imọto nọkhua , a ke viọ re gha rrie ehe ughughan .
Ẹkpo nibun vbe gha rrọọ ne ebe iyẹn vuọn na ke post ọfisi viọ ye iko ughughan vbe United States .
Ọtẹn nokpia Jensen wa rẹn iwinna nọ khẹke mwẹ , rhunmwuda I ma gha re ọmwa nọ wa mwẹ ẹtin .
Te I wa ye wẹnrẹn sẹrriọ wẹẹ , ( 57 kg ) kẹkan ẹre I khua sẹ .
Iwinna na ya ẹtin ru vberriọ na ghi do ya mwẹ situa zẹ vbene ọtẹn nokpia Jensen khare !
Ugha Ọghe Ebe Iyẹn ẹre ọ vbe ru emwamwa ọghe ebe iyẹn ne dọmwadẹ iko wee .
I na ghi do rẹn vbekpae urhuẹvbo ughughan ne a zedu ebe iyẹn ọghomwa ghee , a ke do print ẹre vbe Brooklyn , vbe iyeke ọni , a ghi viọ ọre gha rrie ehe ughughan vbe uhunmwu otagbọn .
I ma ka zẹdẹ rẹn vbekpae avbe urhuẹvbo nibun na sokpan ọ ke wa gha sẹ mwẹ ọyẹnmwẹ wẹẹ , a viọ arriaisẹn nibun ọghe ebe iyẹn ọghomwa ye ehe nibun ni wa rree .
I ma te zẹdẹ yaro yọ wẹẹ ẹghẹ he dee ne I gha ya mu otuẹ ye ehe nibun ne I guan kaẹn na .
Mẹ , Robert Wallen , Charles Molohan kevbe Don Adams
Vbe ukpo 1961 , I na vbe ya gha winna vbe ọfisi ọghe Grant Suiter nọ ghaa siẹnro aza igho .
Ukpo eva ghi vbe gberra nẹ , iwinna mwẹ na vbe fiwerriẹ , ọfisi ọghe Nathan Knorr , nọ ghaa siẹnro iwinna ọghomwa vbe uhunmwu otagbọn hia , ẹre I na ghi ya suẹn winna .
Ọ keghi tama mwẹ wẹẹ ọtẹn nọ ka winna vba rrie Kingdom Ministry School vbe uki ọkpa , ọ gha ghi rre , Service Department ẹre ọ khian na suẹn gha winna .
Mẹ ẹre ọ ghi rhihe ẹre .
Emwi ghi huaro , a na ghi do miẹn wẹẹ , ọtẹn nokpia Don ne I ghi gu gha winna , ẹre ọ miẹn mwẹ ebe ne I gbẹn ne a ya lae Abotu vbe asikoko ne a do vbe 1955 .
Robert Wallen kevbe Charles Molohan ọre etẹn nikpia eva ni do vba vbe ọfisi nii .
Ọ gberra ukpo 50 ne ima enẹ ya winna kugbe .
U miẹn ọyẹnmwẹ nọ ghaa sẹ mwẹ vbe I gu etẹn na , ni deziẹn vbe odẹ ọghe orhiọn winna ! ​ —⁠ Psm .
133 :⁠ 1 .
Otuẹ nokaro ne I mu gha rrie Venezuela vbe ukpo 1970 zẹvbe ọmwa ne igiogbẹ ya zihegbe
Iwinna ne a na mu otuẹ ye otọ ẹvbo ughughan zẹvbe ọmwa ne igiogbẹ ya zihegbe ẹre I ghi suẹn gha ru ke ukpo 1970 kpa . Uzọla eso ẹre I ya gha ye okhian na vbe ukpo , ugbẹnso ọ vbe sẹ ukpo eva .
Etẹn ni rre Abotu kevbe avbe arọndẹ na gie ye isi ẹre I ghaa mu otuẹ gie , I rhie igiọdu ne iran , I vbe ghee vbene iwinna vbe khian hẹ vbe Abotu .
U miẹn ọyẹnmwẹ nọ ghaa sẹ mwẹ vbe I do miẹn etẹn eso ni ka wa gha ye owebe Gilead ni ye ga vbe isi . Iran wa ye zọghae vbe ugamwẹ e Jehova !
Ọ gberra otọ ẹvbo 90 ne I mu otuẹ yo . Vbene ẹmwata , afiangbe ne I miẹn vbe iwinna na i gia gie .
I wa sọyẹnmwẹ iwinna nọ ya mwẹ mu otuẹ gie etẹn vbe otọ ẹvbo nọ gberra 90 !
Iko ughughan ni rre New York City ẹre a ghae etẹn hia ni ghaa ga vbe Abotu vbe Brooklyn yi .
Iko na tie ẹre Bronx ẹre I mẹ ghaa ye .
Ọ mwẹ eke ne etẹn ghi bun sẹ vbe iko ne a ka mu gbọọ vbe ikinkin nii , a na ghi do ghae ye iheva .
A keghi do gha tie iko ne a ka mu gbọọ , ne I mẹ ka gha ye Upper Bronx .
Ọ ghi rre odẹ ukpo 1964 ya sẹ 1966 , ẹgbẹe ọkpa ne Ivbi e Latvia ni re Osẹe Jehova ni ka gha rre south Bronx keghi si gha die ako ne iko ọghe south Bronx na kporhu .
Livija , ne ovbi iran nokhuo nọdiọn keghi rhie obọ ye iwinna arọndẹ ọghe ẹghẹ hia vbe ọ wa ladian vbe owebe nogieva .
Uki eso ghi gberra nẹ , ọ na kpa gha rrie ehe ne a na gualọ iyobọ etẹn ni kporhu iyẹn nọ maan vbe Massachusetts .
Erriọ ima ya suẹn gha gbẹn ebe gie egbe . Me ẹre ọ ghaa tama rẹn vbene iko ọghomwa ghi vbe ye hẹ , irẹn vbe gi ime rẹn alaghodaro nọ rre iwinna ikporhu iyẹn nọ maan vbe Boston .
Mẹ vbe Livija
Ukpo eso ghi vbe gberra nẹ , Livija na khian arọndẹ ne kpataki .
Ne ọ na hoo nọ ya ekhọe hia rhiegbe ye iwinna ugamwẹ e Jehova , ọ na rhie obọ ye ebe ne a ya ga vbe Abotu . Ukpo 1971 ẹre a ghi tie ẹre gha die Abotu .
A ghi tie ẹre gha die Abotu , ọ na ghi khọ wẹẹ , ọna ọre okhuo ne Jehovo hoo ne I rhie !
Erriọ gele de yi . October 27 , 1973 , ẹre ima ru orọnmwẹ . Nọ ghi gbe ima otiti sẹ vbe ẹdẹrriọ ọre wẹẹ , ọtẹn nokpia Knorr ẹre ọ ya ọta orọnmwẹ guan .
Ebe Itan 18 : 22 keghi kha wẹẹ : ‘ U gha miẹn okhuo esi rhie , emwi esi ẹre u miẹn rhie , ọ rhiema wẹẹ , Nọyaẹnmwa wa ru uwẹ ẹsẹ . ’
Ọ gberra ukpo 40 nẹ ne ima vbe ọvbokhan mwẹ ke ga vbe Abotu .
Ma ye ru iyobọ ne iko ọkpa nọ rre ikinkin e Bronx .
I wa sọyẹnmwẹ ẹghẹ ne I ya gu Ọtẹn Nokpia Knorr winna .
Ọmwa nọ wegbe iwinna ẹre wa gha nọ , erriọ wa vbe ya gha gbọyẹmwẹ ye iwinna ne arọndẹ ne a gie ye isi ru vbe uhunmwu otagbọn hia .
Iran nibun ma do vba Osẹe Jehova rhọkpa vbe otọ ẹvbo ne a gie iran gha rrie .
Ọ keghi wa da mwẹ vbe emianmwẹ na tie ẹre kansa dekun Ọtẹn Nokpia Knọrr vbe 1976 .
Asẹ ọkpa , ne ọ ma na sẹtin khian , ọ na wẹẹ ne I tie ebe eso ne a gbẹnnẹ ne a ma he printi ma irẹn .
Ọ na wẹẹ ne I vbe ya tie Ọtẹn Nokpia Frederick Franz rre nọ vbe dọ danmwehọ .
Okiekie ẹre I ghi ya do rẹn wẹẹ , rhunmwuda aro i ghi gi Ọtẹn Nokpia Franz ya tie ebe ẹse , Ọtẹn Nokpia Knorr ẹre ọ ghaa ya ẹghẹ nọ taẹn tie ebe vberriọ ma rẹn .
Vbe imẹ vbe Daniel kevbe Marina Sydlik mu otuẹ gha rrie ẹvbo ọkpa zẹvbe emwa ne igiogbẹ ya zihegbe vbe ukpo 1977
Ukpo 1977 ẹre Ọtẹn Nokpia Knorr ghi wu , sokpan emwa ni rẹn ọnrẹn kevbe ni hoẹmwẹ ọnrẹn keghi miẹn ifuẹko rhunmwuda iran rẹnrẹn wẹẹ , ọ ga Osanobua vbuwe amuẹtinyan ya sẹ ẹdẹ nọ winna iwinna rẹn fo vbe uhunmwu otagbọn . ( Arhie .
2 : 10 ) Vbe iyeke ọni , Ọtẹn Nokpia Franz na rhihe ẹre .
Vbuwe ẹghẹ na , I kegha ru iwinna akọwe ne Milton Henschel nọ ye ukpo nibun winna lele Ọtẹn Nokpia Knorr .
Ọtẹn Nokpia Henschel keghi tama mwẹ wẹẹ imẹ ẹre ọ khian ghi gha re ọyobọ ọghe Ọtẹn Nokpia Franz .
Ẹghẹ hia ẹre I ya gha tie ebe ne a gbẹnnẹ ne a ma he printi ma rẹn .
Ẹrherhe Ọtẹn Nokpia Franz keghi re ọghe ọyunnuan , ẹi vbe mianmian emwi rhọkpa ne a tie ma rẹn .
I wa vbe sọyẹnmwẹ ẹghẹ ne I ya guẹ winna , a te miẹn wẹẹ ọ ru iwinna rẹn fo vbe uhunmwu otagbọn vbe December 1992 !
124 Columbia Heights ẹre I na winna vbe ukpo nibun
Te ukpo 61 ne I he gbe vbe Abotu yevbe ovbi ẹghẹ kherhe .
Te evbibiẹ mwẹ ga e Jehova ya sẹ ẹdẹ ne iran wu , I wa yaro ye ẹghẹ ne I khian ya gbe ọbokhian ne iran gha die agbọn ọgbọn vbe ẹghẹ arriọkpaegbe .
( Jọn 5 : ​ 28 , 29 ) Emwi rhọkpa i rre agbọn Esu na , ne a ya gie ukpamuyọmọ nọ hiunsi ne a ya gu ikpia vbe ikhuo ni mwẹ amuẹtinyan winna , etẹn ni rhiegba ye iwinna esi nọ ru iyobọ ne emwa ọghe Osanobua vbe uhunmwu otagbọn hia .
Vbene ẹmwata , mẹ vbe ọvbokhan mwẹ wa miẹn ọnrẹn vbe arrọọ ọghe ima vbuwe ẹghẹ ne ima yaa vbe ugamwẹ ne kpataki ọghe ẹghẹ hia wẹẹ : ‘ Oghọghọ ne Nọyaẹnmwa rhie ne ima , ya ima wegbe . ’ — Neh .
8 :⁠ 10 .
Vbe otu e Jehova , ai miẹn ọmwa nọ ru ekpataki sẹrriọ wẹẹ , a ma miẹn ọnrẹn , ai ru .
Ke ẹghẹ ya fi ẹghẹ ẹre iwinna ikporhu iyẹn nọ maan ya mwẹ alaghodaro .
Etẹn nikpia kevbe nikhuo ni mwẹ ẹkoata ẹre I gu winna vbe ukpo nibun .
Ukpamuyọmọ nii kevbe ọyẹnmwẹ ne I miẹn vbọ i gia gie .
Etẹn ne a hannọ zẹ nibun ne I gu winna wa rre ẹrinmwi nia , sokpan Ii khian mianmian hiehie ẹghẹ ne I ya gu etẹn vberriọ winna vbe ugamwẹ e Jehova .

‘ Gha mwẹ udinmwẹ , ne u suẹn iwinna nii , ghẹ fian afianma , e Nọyaẹnmwa ne Osanobua ne imẹ ga , gha yaba ruẹ . ’ — 1 KRỌ .
28 : 20 .
IHUAN : 60 , 29
De vbene emọ kevbe evbibiẹ iran khian ya rhiẹre ma wẹẹ iran mwẹ udinmwẹ ?
De odẹ ne ọ khẹke ne etẹn nikhuo ni khian enọwanrẹn nẹ khian ya gha rhie udinmwẹ ma ?
De odẹ ne etẹn nikpia ni dinmwiamẹ nẹ gha ya rhiẹre ma wẹẹ iran mwẹ udinmwẹ ?
1 , 2 . ( a ) De iwinna nọ hiunsi ne a waa e Solomọn re ?
( b ) Vbozẹe ne Devid na ka gha si osi deghẹ e Solomọn gha sẹtin musọe ?
E JEHOVA keghi rhie adia ne Solomọn nọ bọ owa nọ ghi hiunsi sẹ ke ne a ya bu agbọn tu agbọn gha dee .
Ọ kegha re Ọgua Osa nọ rre Jerusalẹm . Owa nii kegha re “ ne ọ mose kevbe ne ọ titi gba otọ agbọn hia . ”
Nọ ghi sẹ ehia ọre wẹẹ , “ Ọgua Osa e Nọyaẹnmwa ne Osanobua ” ẹre a ghaa tie ẹre .
Ọna ọre iwinna ne Jehova waa e Solomọn re . — 1 Krọ .
22 : 1 , 5 , 9 - 11 .
Ọba e Devid kegha mwẹ ilẹkẹtin wẹẹ Osanobua gha ru iyobọ ne Solomọn , agharhemiẹn wẹẹ “ ọ ma he rẹn ẹmwi rhọkpa . ”
Ohan gha ghi gi ẹre mu uhunmmwu daa iwinna ibowa nii ?
Ra ẹi khian sẹtin musọe rhunmwuda ne ọ na re igbama kevbe ne ọ ma na he rẹn emwi rhọkpa ?
Ne Solomọn mieke na sẹtin musọe vbe iwinna na waa re , te ọ khẹke ne ọ gha mwẹ udinmwẹ .
Vbọ ye Solomọn khian ọmwa nọ din ?
Obọ erhae ighẹ Devid ẹre Solomọn na miẹn udinmwẹ .
Vbe Devid rre igbama , ọ keghi gbele avbe aranmwẹ ni khọ ni te do mu ohuan erhae nọ gbaroghe .

( 1 Sam . 17 : 34 , 35 ) Ọ keghi vbe rhie udinmwẹ ma vbe ọ werriẹ aro daa e Golaiat ne arhuanran .
Lekpae iyobọ e Jehova , e Devid keghi ya ikpokuta kẹkan gbe Golaiat rua . — 1 Sam .
17 : 45 , 49 , 50 .
Vbọzẹe ne ọ na khẹke ne Solomọn gha re ọmwa nọ din ?
Ẹi khabe ne Devid na rhie igiọdu ne Solomọn nọ gha mwẹ udinmwẹ nọ mieke na sẹtin bọ Ọgua Osa .
( Tie 1 Krọnikol 28 : 20 . )
Deghẹ e Solomọn ma din , ohan ghẹ gi ẹre mu uhunmwu daa iwinna na waa re . Ọnii ẹre ọ gha te khọ sẹ wẹẹ ọ suẹn ọnrẹn , sokpan ọ ma ghi musọe .
Vbọzẹe ne ọ na khẹke ne ima gha mwẹ udinmwẹ ?
Zẹ vbene a ghee Solomọn , ma vbe gualọ iyobọ ọghe Jehova ne ima mieke na sẹtin ru iwinna nọ vbe waa ima re .
Nia , ma gha ziro yan igiemwi ọghe emwa ni rhie udinmwẹ ma vbe ẹghẹ nẹdẹ .
Ọna gha ya ima rẹn asefẹn eso nọ khẹke ne ima na rhie udinmwẹ ma , ne ima sẹtin musọe vbe iwinna ọghomwa .
Vbua miẹn ruẹ vbe udinmwẹ ne Josẹf rhiema ?
E Josẹf keghi rhie udinmwẹ ma vbe ọvbokhan e Pọtifa wẹẹ nọ gu irẹn ru emwi ọdọ vbe amwẹ .
E Josẹf rẹnrẹn wẹẹ aro i khian gbannọ irẹn deghẹ irẹn ma na kue yọ .
Ọrheyerriọ , ọ keghi rhie udinmwẹ ma , ọ ma kue ye okhuo ni re . — Gẹn .
39 : 10 , 12 .
De vbene Rehab ya rhie udinmwẹ ma hẹ ?
( Ghee efoto nọ rre omuhẹn . )
E Rehab wa vbe rhie udinmwẹ ma .
Vbe Ivbi Izrẹl eva rre do ba e Jẹriko ghee , a wẹẹ e Rehab ma din , ẹi ghẹ viọ iran la owa .
Rhunmwuda ne ọ na muẹtinyan e Jehova , ọ keghi ya udinmwẹ viọ iran lẹre , ọ na vbe ru iyobọ ne iran ne obọ ghẹ vba iran .
( Jọs . 2 : 4 , 5 , 9 , 12 - 16 ) E Rehab keghi yayi wẹẹ , e Jehova ọre Osa ọghe ẹmwata kevbe wẹẹ , ọ gha mu otọ e Jẹriko ne Ivbi Izrẹl .
Ọ ma gi orhirhi ọghe ọba e Jẹriko kevbe ivbiyokuo ẹre gbe ku ọre .
Nọghayayerriọ , ọ na rhie udinmwẹ ma , nọ ghi zẹe wẹẹ irẹn vbe ẹgbẹe ọre miẹnfan vbe okiekie . — Jọs .
6 : 22 , 23 .
De vbene udinmwẹ ne Jesu rhiema ya ru iyobọ ne avbe ukọ re hẹ ?
Avbe ukọ ọghe Jesu rhie igiemwi esi yotọ vbe nọ dekaan udinmwẹ .
Iran bẹghe vbene Jesu ya rhie udinmwẹ ma hẹ .
( Mat . 8 : ​ 28 - 32 ; Jọn 2 : 13 - 17 ; 18 : 3 - 5 ) Ọna ẹre ọ ya iran gha mwẹ udinmwẹ .
Avbe Sadusi ghi ya obọ sekhae ne iran ne iran ghẹ ghi kporhu , iran na ye gha kporhu vbekpae Jesu . — Iwinna 5 : 17 , 18 , 27 - 29 .
De ọmwa nọ re ẹzi ọghe udinmwẹ zẹ vbene ebe 2 Timoti 1 : 7 khare ?
E Josẹf , e Rehab , Jesu kevbe avbe ukọ re keghi rhie udinmwẹ ma . Ọna ẹre ọ ghi gua iran kpa ya winna iwinna ne a waa iran re .
Iran ma hẹnhẹn egbe yan egbe iran .
E Jehova ẹre iran ya egbe kọ .
Te ọ vbe khẹke ne ima gha re emwa ni din rhunmwuda , ọlọghọmwa eso ne ima werriẹ aro daa gualọ udinmwẹ .
Nọnaghiyerriọ , e Jehova ẹre ọ khẹke ne ima hẹnhẹn egbe yan .
( Tie 2 Timoti 1 : 7 . )
Gima ziro yan asefẹn eva vbe arrọọ ọghomwa ne ọ khẹke ne ima na rhie udinmwẹ ma : vbuwe ẹgbẹe kevbe iko .
Vbọzẹe ne ọ na khẹke ne igbama ni rre uwu ẹbu ima gha mwẹ udinmwẹ ?
Asefẹn nibun rrọọ ne ọ na khẹke ne igbama rhie udinmwẹ ma , ne iran mieke na sẹtin ga e Jehova .
Igiemwi ọghe Solomọn gha ru iyobọ ne iran ya ru azẹ ne ọ khẹke ze vbene Solomọn ruẹ re , vbe Osanobua mu iwinna Ọgua Arriọba ne a bọ yọ re obọ .
Ọ khẹke ne igbama gha lele adia ọghe evbibiran , sokpan ọ mwẹ atamuolọyan eso ne iran gha tobọ iran ru .
( Itan 27 : 11 ) Iran keghi gualọ udinmwẹ ne iran mieke na sẹtin ru azẹ nọ khẹke vbe nọ dekaan aro emwa ne iran gha gu mu obọ , odẹ ne iran gha ya rọkhọ egbe , na lẹ ne uyinmwẹ esakan kevbe na dinmwi amẹ .
Udinmwẹ vberriọ keghi khẹke rhunmwuda Esu ne oghian Osanobua ẹre iran gbodan ghee .
11 , 12 . ( a ) De vbene Mosis ya rhie udinmwẹ ma hẹ ?
( b ) De vbene igbama gha ya lele uviẹn e Mosis hẹ ?
Atamuolọyan ne kpataki ne igbama gha ru keghi dekaan okhuo ne iran gha fian ne egbe iran vbe odẹ ọghe orhiọn .
Vbe otọ ẹvbo eso , a keghi kpikpi igbama ye owa ebe , ne iran mieke na miẹn iwinna nọ maan , na khian na gha ha iran osugi igho .
Rhunmwuda ne emwi na wegbe vbe otọ ẹvbo eso , igbama eso sẹtin gha hoo ne iran winna , ne iran mieke na sẹtin ru iyobọ igho ne ẹgbẹe iran .
U ghaa rre egbe ihe vberriọ , ọ khẹke ne u ru erria yan igiemwi e Mosis .
Deghẹ te Mosis rhie aro tua emwi ewe ọghe agbọn na , ọ gha te fe ẹsẹsẹmwẹse rhunmwuda , uwu ẹguae ọba ẹre ovbi e Fero na koko ẹre waan .
Ẹi mwẹ emwa ni lẹga re vbe ẹguae ọba kevbe emwa ni maa re emwi vbe owebe nọ yo ma kpikpi ẹre nọ khian okpọmwa vbe Igipt .
E Mosis keghi ya udinmwẹ rhiegba ye ugamwẹ ẹmwata .
E Mosis ghi yangbe ẹfe Igipt , ọ keghi mu ẹtin yan e Jehova vbene udu ma na khu ẹre .
( Hib . 11 : 24 - 26 ) E Jehova keghi fiangbẹe , ọ gha yevbe miẹn afiangbe nọkhua vbe odaro .
E Jehova gha vbe fiangbe igbama ni ya udinmwẹ mu ẹmwẹ Arriọba ye okaro vbe arrọọ ọghe iran .
E Jehova gha kpemehe emwi hia ne ẹgbẹe iran gualọ .
Vbe orre nokaro , e Timoti ne igbama keghi rhie aro tua emwi orhiọn , u gha sẹtin ya egbe ta re .
* — Tie Filipai 2 : 19 - 22 .
U taa mu olọ yan rẹn nẹ wẹẹ , u gha rhie udinmwẹ ma vbe asefẹn hia ọghe arrọọ ruẹ ra ?
( Ghee okhuẹn 13 - 17 )
De vbene udinmwẹ ya ru iyobọ ne ọtẹn nokhuo ọkpa ya fian emwi gbua vbe odẹ ọghe orhiọn ?
Udinmwẹ ẹre ọtẹn nokhuo ọkpa nọ rre Alabama , U.S.A . wa gha gualọ nọ mieke na sẹtin fian okhuo ne egbe ẹre vbe odẹ ọghe orhiọn .
Ọ keghi kha wẹẹ : “ Ọmwa ne ekhue mu ẹre I ghaa khin vbe I waan dee .
Te ọ lọghọ I ke gu emwa guan vbe iko amaiwẹ ne I ya sobọ vbe ẹkhu emwa ne I ma rẹn . ”
Lekpae iyobọ ọghe evbibiẹ ọre kevbe etẹn nikẹre vbe iko , ọtẹn nokhuo na keghi sẹtin rhie obọ ye iwinna arọndẹ ọghe ẹghẹ hia .
Ọ na ghi kha wẹẹ : “ Emwi nọ rre atẹ ne emwa khu khian vbe agbọn Esu ọre owebe nọ yo , emwi ewe kevbe ne a gha họn usi ọmwa rre .
Sokpan emwa nibun i sẹtin fian emwi gbua vbene iran zozo sẹ , ọna ẹre ọ ghi si oyanghan kevbe orriara ye iran egbe .
Oghọghọ ne I ghi ye rhunmwuda ugamwẹ e Jehova i gia gie , erriọ I vbe ya mwẹ alaghodaro vbe odẹ ọghe orhiọn . ”
De asefẹn eso ne ọ na khẹke ne evbibiemọ rhie udinmwẹ ma ?
Te ọ vbe khẹke ne evbibiemọ gha mwẹ udinmwẹ .
Enọwanrẹn vbe isiwinna ruẹ sẹtin khama ruẹ wẹẹ , irẹn hoo ne u gha rhie ẹghẹ ota kevbe ufomwẹ uzọla ba ẹghẹ ne u ya winna .
Vbua khian ghi ru deghẹ a na miẹn wẹẹ , ẹghẹ na ẹre u zẹko ne ẹgbẹe ruẹ ya ruẹ emwi vbekpae Jehova , ẹre u ya yo ikporhu kevbe iko ?
Udinmwẹ ẹre ọ khian ya ruẹ sẹtin tama enọ yan isiwinna wẹẹ u i miẹn ẹghẹ ya ru iwinna vberriọ , ne u mieke na rhie igiemwi esi yotọ ne ivbuẹ .
A sẹtin miẹn wẹẹ , ọ mwẹ emwi eso ne u ma kue yi ne ivbuẹ gha ru , ne evbibiemọ ọvbehe vbe iko ne u ye kue yi .
Evbibiemọ vberriọ sẹtin nọ ruẹ evbọzẹe ne u ma na kue ye emwi vberriọ .
Udinmwẹ ẹre ọ khian ru iyobọ nuẹn ya rhan otọre ma iran vbe odẹ ọghe ọghọ vbe ute .
De vbene ebe Psalm 37 : 25 kevbe Hibru 13 : 5 gha ya ru iyobọ ne evbibiemọ ?
Udinmwẹ ẹre ivbibiemọ rhie ma vbe iran gha ru iyobọ ne ivbi iran ya fian okhuo ne egbe iran vbe odẹ ọghe orhiọn , iran na vbe ru iyobọ ne ivbi iran ya musoẹ .
Vbe igiemwi , evbibiemọ eso i rhie igiọdu ne ivbi iran ne iran rhiegbe ye iwinna arọndẹ , ra ne iran gha rrie ehe ne a na gualọ iyobọ etẹn ni kporhu iyẹn nọ maan , ra ne iran ya ga vbe Abotu , ra ne iran deba iwinna owa ugamwẹ na bọlọ .
Ohan sẹtin gha mu evbibiemọ na wẹẹ , iran i khian miẹn ọmọ nọ gha gbaroghe iran vbe iran gha khian ọmaẹn nẹ .
Vbọrhirhighayehẹ , te ọ khẹke ne evbibiemọ vberriọ gha mu ẹtin yan e Jehova wẹẹ , ọ gha gbaroghe iran zẹvbe ne ọ yan rẹn .
( Tie Psalm 37 : 25 ; Hibru 13 :⁠ 5 . )
Te evbibiemọ ni rhiẹre ma wẹẹ iran ya egbe kọ e Jehova rhie igiemwi nọ maan yotọ , ne ivbi iran gha lele . — 1 Sam .
1 : 27 , 28 ; 2 Tim .
3 : 14 , 15 .
De vbene evbibiemọ eso ya ru iyobọ ne ivbi iran hẹ ? Vbe ọ ya biẹ ọmọ esi hẹ ?
Ọdọ vbe amwẹ ọkpa vbe United States keghi ru iyobọ ne ivbi iran ya fian okhuo ne egbe iran vbe odẹ ọghe orhiọn .
Ọdọ nọ rrọọ keghi kha wẹẹ : “ Egbe ọmọ obọ ẹre ima ke tama ivbi ima ọyẹnmwẹ ne a miẹn vbe iwinna arọndẹ kevbe iwinna na rhiegbe yi vbe iko .
Ọna keghi do gha re okhuo ne iran fian ne egbe iran .
Ne ivbi ima na fian okhuo ne egbe iran vbe odẹ ọghe orhiọn kevbe ne iran na sẹtin musọe , ẹre ọ ru iyobọ ne iran ya sẹtin mudia gbain vbuwe edanmwẹ nọ ke agbọn Esu rre , iran na vbe sẹtin rhie aro tua ugamwẹ ọghe Jehova . ”
Ọtẹn nokpia nọ mwẹ emọ eva keghi kha wẹẹ : “ Evbibiemọ nibun keghi hia vbe odẹ ke odẹ ne ivbi iran mieke na sẹtin musọe vbe iku isasegbe kevbe owebe .
Sokpan emwi nọ gele ru ekpataki ọre ne ima ru iyobọ ne ivbi ma ya gha re Ọsie Jehova .
Ọ keghi emwi nọ ya ima sọyẹnmwẹ ne ivbi ima na mwẹ alaghodaro vbe odẹ ọghe orhiọn kevbe ne ima na bẹghe ẹre wẹẹ , iyobọ ne ima ru ne iran wa biẹ ọmọ esi . ”
Vbene ẹmwata , Osanobua gha fiangbe evbibiemọ ni ru iyobọ ne ivbi iran ya digiẹ vbe odẹ ọghe orhiọn .
Yunu kaẹn asefẹn eso nọ khẹke ne ima na rhie udinmwẹ ma vbuwe iko .
Te ọ wa vbe khẹke ne a gha rhie udinmwẹ ma vbuwe iko .
Vbe igiemwi , ediọn keghi gualọ udinmwẹ vbe iran ghaa bu ohiẹn , ra vbe iran ghaa ru iyobọ ne etẹn ne arrọọ ọghe iran rre ikpadede rhunmwuda emianmwẹ nọ wegbe .
Ediọn eso vbe mu otuẹ gie avbe oleghan .
Etẹn nikhuọ ni ma he rọnmwẹ ọdọ vbe vbo ?
Ẹkpotọ nibun wa kie ne iran nia , ne iran ya ru sayọ vbe iwinna ugamwẹ . Iran sẹtin rhie obọ ye iwinna arọndẹ , iran sẹtin gha rrie ehe ne a na gualọ iyobọ etẹn ni kporhu iyẹn nọ maan , iran sẹtin vbe deba etẹn ni bọlọ owa ugamwẹ .
( Local Design / Construction ) Ẹkpotọ vbe kie ne iran ya ye Owebe Ọghe Etẹn Ni Kporhu Iyẹn Nọ Maan Ọghe Arriọba , ( SKE ) eso vbe ye owebe ọghe Gilead .
De vbene etẹn nikhuo ni khian enọwanrẹn nẹ gha ya rhie udinmwẹ ma ?
Ma hoẹmwẹ etẹn nikhuo ni khian enọwanrẹn nẹ rhunmwuda iyobọ nọkhua ne iran ye vbuwe iko !
Eso i ghi sẹtin ru vbene iran ka ru vbe ugamwẹ e Jehova , sokpan iran gha ye sẹtin ya udinmwẹ ru vbene ẹtin iran sẹ .
( Tie Taitọs 2 : 3 - 5 . )
Vbe igiemwi , deghẹ ọtẹn nokhuo nọ khian enọwanrẹn nẹ ma din , ẹi sẹtin rhie adia ne ọtẹn nokhuo nọ re igbama nọ gha mu egbe ẹse .
Ẹi re te ọ khian zaan ọtẹn nokhuo nọ ma mu egbe ẹse , sokpan ọ sẹtin rhie ibude nẹẹn , nọ gha muẹn roro deghẹ ukpọn ne ọ yọ gha sẹtin rhua emwa ọvbehe owẹ . ( 1 Tim .
2 : 9 , 10 ) Adia ne a ya urhu nekhuẹrhẹ rhie ne ọmwa keghi biẹ ọmọ esi .
( a ) De vbene etẹn nikpia ni dinmwiamẹ nẹ gha ya sẹtin rhie udinmwẹ ma ?
( b ) De igiọdu ne ebe Filipai 2 : 13 kevbe 4 : 13 rhie ne etẹn nikpia ?
Udinmwẹ wa vbe khẹke etẹn nikpia ni dinmwiamẹ nẹ .
Iyobọ nọkhua ẹre etẹn nikpia ni rhiegbe ye iwinna wa vbe ye vbuwe iko . ( 1 Tim .
3 :⁠ 1 ) Sokpan , eso sẹtin gha si egbe .
Abakuru ne eso ka ru vbe ẹghẹ eso nọ gberra , sẹtin ye iran gha roro ẹre wẹẹ , iran ma gbegba nọ gha ga zẹvbe ọguọmwadia iwinna ra zẹvbe ediọn vbe iko .
Ohan sẹtin vbe gha mu eso wẹẹ iran i mwẹ ifuẹro ne a ya musọe vbe iwinna vberriọ .
Deghẹ u mwẹ iziro vberriọ , e Jehova gha sẹtin ya ruẹ khian ọmwa ne ohan i ghi mu .
( Tie Filipai 2 : 13 ; 4 : 13 . )
Yerre wẹẹ , e Mosis vbe gha roro ẹre wẹẹ irẹn ma somwa nọ gha ru iwinna ne Osanobua waa re .
( Ẹks . 3 : 11 ) E Jehova keghi ru iyobọ nẹẹn ya musọe .
Ọtẹn nokpia nọ dinmwiamẹ nẹ sẹtin vbe nọ Jehova vbe erhunmwu nọ ru iyọbọ nẹẹn , ọ vbe gha tie Baibol vbe ẹghẹ hia .
Ọ ghaa ru erria yan okha ọghe emwa ni rhie udinmwẹ ma vbe Baibol , ọ gha ru iyobọ nẹẹn .
Ọ sẹtin vbe mu egbe rriotọ ne ediọn vbe iko ne iran ru iyobọ nọ khẹke ne irẹn , ọ vbe gha rhiegbe ye iwinna vbe iko .
Ma rhie igiọdu ne etẹn nikpia hia ni dinmwiamẹ nẹ , ne iran gha ya udinmwẹ rhiegbe ye iwinna vbe dọmwadẹ iko ne iran ye !
20 , 21 . ( a ) De ilẹkẹtin ne Devid rhie ne Solomọn ?
( b ) De ilẹkẹtin ne ima mwẹ ?
Ọba e Devid keghi tama e Solomọn wẹẹ e Jehova rre ọre iyeke a te miẹn wẹẹ ubọmwẹ ọghe Ọgua Osa fo vbe otọ .
( 1 Krọ . 28 : 20 ) Ẹmwẹ ne Devid tae wa sẹ e Solomọn ekhọe .
Ọ keghi rhie udinmwẹ ma , ọ na rhiegba ye iwinna nọkhua nii , ọ keghi bọ owa nọ hiunsi nii fo vbe ukpo ihinrọn vbe ukhiọnmwẹ agharhemiẹn wẹẹ ọvbokhan ye gha nọ .
Zẹ vbene Jehova ya ru iyobọ ne Solomọn , ọ gha vbe sẹtin rhie udinmwẹ nuẹn ne u ya musọe vbuwe ẹgbẹe kevbe uwu iko .
( Aiz . 41 : 10 , 13 ) Ma ghaa rhie udinmwẹ ma vbe ugamwẹ e Jehova , te ima khian gha mwẹ ilẹkẹtin ne ẹi beghe wẹẹ , e Jehova gha fiangbe ima nia kevbe ẹghẹ nọ dee vbe odaro .
Nọnaghiyerriọ , ‘ gha mwẹ udinmwẹ . . . ne u ya suẹn iwinna . ’
U gha miẹn adia eso nọ dekaan vbene u gha ya sẹtin fian okhuo ne egbuẹ hẹ vbe odẹ ọghe orhiọn vbe The Watchtower ọghe July 15 , 2004 ne uhunmwuta re khare wẹẹ , “ Use Spiritual Goals to Glorify Your Creator . ”
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Ọdọ vbe amwẹ eva loo uhanhan na waa ebe yi vbe ikporhu vbe odaro ọkpa vbe usun ehe ne a na khiẹn emwi nọ ghi kpọlọ sẹ vbe San Salvador
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
“ Irunmwu luẹluẹe , obobo fafaa sokpan , ẹmwẹ e Nọyaẹnmwa rrọọ , ẹdẹdẹmwẹdẹ . ” — Aiz .
40 : 8 .
IHUAN : 116 , 115
vbe urhuẹvbo na ya gbẹn ọnrẹn fiwerriẹ ?
vbe afiwerriẹ rhiegbe ma vbe Arriọba emwa nagbọn ?
vbe emwa ni zedu e Baibol werriẹ aro daa ukpokpo ?
1 , 2 . ( a ) De vbene arrọọ ruẹ gha te gha ye hẹ deghẹ e Baibol i rrọọ ?
( b ) De emwi nọ gha ya ima miẹn ere vbe Ẹmwẹ Osanobua ?
U GHA sẹtin ya ekhọe zẹ omwa rẹn vbene arrọọ ruẹ gha te gha ye hẹ deghẹ e Baibol i rrọọ ra ?
U gha te gha yin pirhipirhi , rhunmwuda adia nọ ke obọ Osanobua rre i rrọọ .
U ghẹ te rẹn ẹmwata vbekpae Osanobua , arrọọ kevbe vbene emwi khian gha ye hẹ vbe odaro .
U ghẹ vbe rẹn obọ ne Jehova ya mu emwa nagbọn vbe ẹghẹ nẹdẹ .
Nọ ya maan ọre wẹẹ , ma i rre egbe agbọn nọ so ebiebi vberriọ .
E Jehova keghi kpemehe Ẹmwẹ ọnrẹn ne Baibol , ọ na vbe si agbada vbe unu tae wẹẹ , te ọ khian gha rrọọ vbe ẹdẹdẹmwẹdẹ .
Ukọ e Pita keghi guan kaẹn ẹmwẹ nọ rre ebe Aizaia 40 :⁠ 8 .
Ma rẹn wẹẹ , ẹi re Baibol ẹre ako na wa guan kaẹn taara , sokpan ọ ginna ẹmwẹ nọ rre uwu ẹre .
( Tie 1 Pita 1 : ​ 24 , 25 . )
Vbene ẹmwata , e Baibol ne a ya urhuẹvbo ruẹ gbẹn ẹre u khian rẹn otọre sẹ , u wa vbe miẹn ere vbọ .
Emwa ne Ẹmwẹ Ọghe Osanobua yẹẹ , wa yi ọna ẹro .
Ke ẹghẹ gha dee , emwa nibun wa rhiegba ye Baibol na zedu ẹre nọ mieke na sẹ emwa nibun obọ , agharhemiẹn wẹẹ ọ ma zẹdẹ gha khuẹrhẹ ne iran .
Ọna keghi re ahoo ọghe Osanobua ‘ ne emwa hia miẹnfan , ne iran vbe do rẹn ẹmwata nii . ’ ​ —⁠ 1 Tim .
2 : ​ 3 , 4 .
De emwi ne ima khian ziro yan vbe ako iruẹmwi na ?
( Ghee efoto nọ rre omuhẹn . )
Vbe ako iruẹmwi na , ma gha ziro yan vbene Osanobua ya ruẹ hẹ ne Ẹmwẹ ọnrẹn ye gha rrọọ ( 1 ) vbe urhuẹvbo na ya gbẹn ọnrẹn fiwerriẹ , ( 2 ) vbe afiwerriẹ rhiegbe ma vbe Arriọba emwa nagbọn , nọ ghi vbe yae fiwerriẹ ighẹ urhuẹvbo ne emwa hia zẹ , kevbe ( 3 ) vbe emwa ni zedu e Baibol werriẹ aro daa ukpokpo .
Ako iruẹmwi na gha ya ima gbọyẹmwẹ ye Ẹmwẹ Osanobua sayọ .
Ọ gha vbe ya ahoẹmwọmwa ne ima mwẹ ne Ọmwa nọ kpemehe Baibol dinmwi sayọ , rhunmwuda te irẹn kpemehe ẹre ne ima miẹn ere vbọ . ​ —⁠ Mai .
4 : 2 ; Rom 15 :⁠ 4 .
( a ) De vbene urhuẹvbo ya fiwerriẹ zẹ vbene ẹghẹ ya khian ?
( b ) Vbọ rhiẹre ma wẹẹ e Jehova i gbe ewanmwẹ ghee obọkpa ?
De aro ne u ghi ya ghee Osanobua nia ?
Zẹ vbene ẹghẹ ya khian , afiwerriẹ ghi gha rhiegbe ma vbe urhuẹvbo na zẹ .
Ẹmwẹ eso na ka loo ghi do lughaẹn ne vbene a te ya loo ẹre . Ughaghe urhuẹvbo ne u zẹ vbe fiwerriẹ nẹ .
Erriọ urhuẹvbo na mobọ ya gbẹn Baibol nọ re Hibru kevbe Grik vbe ya fiwerriẹ .
Urhuẹvbo e Hibru kevbe Grik na ghi zẹ nia lughaẹn ne na ghaa zẹ vbe ẹghẹ na ya gbẹn e Baibol .
Rhunmwuda ọni , e Baibol na zedu ẹre , ẹre ọmwa ke ọmwa nọ hoo nọ rẹn otọre gha miẹn tie , uhiẹn ya sẹ egbe emwa ni họn urhuẹvbo e Hibru kevbe Grik na ghi zẹ vbe ẹdẹnẹrẹ .
Eso vbe gha mwẹ ọnrẹn vbe orhiọn ne iran ruẹ urhuẹvbo e Grik kevbe Hibru nẹdẹ , ne iran mieke na sẹtin tie Baibol vbe urhuẹvbo na wa ya gbẹn ọnrẹn .
A sẹtin miẹn wẹẹ iran i khian miẹn ere vbọ sẹ vbene iran te yaro yi .
* Ọ keghi sẹ ima ọyẹnmwẹ wẹẹ , a zedu e Baibol hia nẹ kevbe abọ eso vbọ vbe urhuẹvbo nọ rrie odẹ 3,000 .
Te ọ ghi dewuarorua nia wẹẹ , e Jehova hoo ne “ dọmwade uhunmwu ẹvbo kevbe ẹwae ” gha miẹn ere vbe Ẹmwẹ ọnrẹn .
( Tie Arhie Maan 14 :⁠ 6 ) Ọna sẹ nọ gha ya ima sikẹ Osanobua sayọ rhunmwuda , irẹn ọre Osa nẹi gbe ewanmwẹ ghee obọkpa kevbe nọ mwẹ ahoẹmwọmwa . ​ —⁠ Iwinna 10 :⁠ 34 .
Vbọ ya e King James Version ru ekpataki ?
Afiwerriẹ nọ rhiegbe ma vbe urhuẹvbo , zẹ vbene ẹghẹ ya khian , vbe rhiegbe ma vbe avbe urhuẹvbo na zedu e Baibol ghee .
E Baibol nọ wa khuẹrhẹ na tie vbe a ka zedu ẹre , sẹtin khian ne emwa nibun i ghi sẹtin tie vbene ẹghẹ ya khian .
Igiemwi ọkpa keghi re Baibol na tie ẹre King James Version na zedu ẹre ghee urhuẹvbo Ebo .
Ukpo 1611 ẹre a ka gbẹn ọnrẹn ladian .
Ọ ke do gha re ọkpa vbe usun E Baibol na zedu ẹre ghee urhuẹvbo Ebo na ghi loo sẹ , kevbe wẹẹ , ẹmwẹ eso na loo ro ya gbẹn ọnrẹn , keghi do ru ekpataki sẹrriọ wẹẹ , te a ye loo ẹre do fi ebanban .
* Vbọrhirhighayehẹ , King James Version ma mobọ loo eni Osanobua .
Ako ne “ Jehova ” na ladian i zẹdẹ bun .
Ako nibun nọ te khẹke ne eni Osanobua gha ye vbe abọ ọghe Baibol na ye urhuẹvbo e Hibru gbẹn , ẹre iran ye ikpẹmwẹ nikhua gbẹnnẹ “ NỌYAẸNMWA ” yi . Zẹ vbene ẹghẹ ya khian , abọ ọghe Baibol ne a ya urhuẹvbo e Grik gbẹn na vbe ladian vbe King James Version .
Ikpẹmwẹ nikhua ẹre iran vbe ya gbẹnnẹ “ NỌYAẸNMWA ” ye ako eso nọ te khẹke ne eni Osanobua gha ye .
Ọna keghi rhiema wẹẹ , iran ni zedu e King James Version rẹnrẹn eke nọ khẹke ne eni Osanobua gha ye vbe abọ ọghe Baibol na ya urhuẹvbo Grik gbẹn .
Vbọzẹe ne ima na gbọyẹmwẹ ye New World Translation ?
Vbe orre nibun ghi gberra nẹ , ẹmwẹ nibun na loo ro vbe King James Version keghi do khian nai ghi loo .
Erriọ e Baibol nibun na zedu ẹre vbe ẹghẹ nẹdẹ vbe ye .
Ọna ẹre ọ zẹe ne ima na gbọyẹmwẹ ye New Word Translation na ya urhuẹvbo ne khuẹrhẹ gbẹn .
A zedu ehia nẹ ra abọ eso vbọ vbe urhuẹvbo nọ gberra 150 , rhunmwuda ọni , emwa nibun mwẹ ọnrẹn vbe uhunmwu otagbọn hia .
Odẹ nọ rriẹ na ya gbẹn ọnrẹn ẹre ọ zẹe nọ na rherhe sẹ emwa nibun ekhọe .
( Psm . 119 : 97 ) Sẹ ehia , ako hia ni khẹke ne eni Osanobua gha ye vbe Baibol , ẹre ọ ye vbe New World Translation .
7 , 8 . ( a ) Vbọzẹe ne Ivbi e Ju nibun vbe orre nogieha Ọ Te Sẹ Ẹghẹ E Kristi , ma na ghi gha họn urhuẹvbo iran nọ re Hibru ?
( b ) Vbọre Greek Septuagint ?
Afiwerriẹ nọ rhiegbe ma vbe Arriọba emwa nagbọn keghi vbe ya urhuẹvbo na mobọ zẹ fiwerriẹ .
De emwi ne Osanobua ru ne afiwerriẹ vbenian ghẹ ya Ẹmwẹ ọnrẹn khian ne emwa i ghi sẹtin rẹn otọre ?
Emwi nọ sunu vbe ẹghẹ nẹdẹ gha rhie ewanniẹn ye inọta na .
Ivbi Izrẹl ẹre ọ gbẹn abọ ọghe Baibol na ya urhuẹvbo Hibru gbẹn . 39 ẹre ehia khin .
Iran keghi re emwa nokaro ne “ Osanobua rhie ẹmwẹ ọnrẹn na rhie mwẹ . ”
( Rom 3 : ​ 1 , 2 ) Sokpan vbe ọ ghi rre orre nogie 3 , Ọ Te Sẹ Ẹghẹ E Kristi , Ivbi e Ju nibun ma ghi gha họn urhuẹvbo iran nọ re Hibru .
Vbọzẹe ?
Rhunmwuda Alexander the Great keghi khọnmiotọ yan agbẹnvbo nibun nọ ghi ya Arriọba e Greece vẹwae la ehe nibun .
( Dan . 8 : ​ 5 - 7 , 20 , 21 ) Zẹ vbene ọ ya vẹwae khian , urhuẹvbo e Grik keghi do khian urhuẹvbo ọghe emwa nibun ni rre ototọ arriọba e Greece ya sẹ egbe Ivbi e Ju ni wa zagha la ehe nibun vbe arriọba e Greece .
Ne Ivbi e Ju nibun na ghi do gha zẹ e Grik , iran nibun ma ghi sẹtin gha rẹn otọ e Baibol na ya e Hibru gbẹn .
Vbọ ghi sunu ?
Vbe adesẹneva orre nogieha Ọ Te Sẹ Ẹghẹ E Kristi , a keghi zedu ebe isẹn nokaro ọghe Baibol ghee urhuẹvbo e Grik .
Orre nogieva Ọ Te Sẹ Ẹghẹ E Kristi , ẹre a ghi zedu ẹre fo ighẹ abọ ọghe Baibol ne a ya e Hibru gbẹn .
Ọna ẹre a ghi do gha tie ẹre Greek Septuagint .
Septuagint ọre abọ ọghe Baibol ne a ya urhuẹvbo e Hibru gbẹn , ne a ka wa zedu ẹre .
( a ) De vbene Septuagint kevbe Baibol na zedu ẹre vbe ẹghẹ nẹdẹ ya ru iyobọ ne emwa ni tie Baibol hẹ ?
( b ) De ako nọ ghi yẹẹ ruẹ sẹ vbe abọ ọghe Baibol ne a ya e Hibru gbẹn ?
E Septuagint ẹre ọ ghi zẹe ighẹ Ivbi e Ju ni zẹ urhuẹvbo e Grik sẹtin gha tie Baibol na ya e Grik gbẹn .
U miẹn vbene ọ gha gbe iran otiti hẹ !
Ọ ghi sẹ ẹghẹ , a keghi zedu abọ eso ọghe Baibol ghee urhuẹvbo ne emwa ghi mobọ gha zẹ vbene a ghee Syriac , Gothic kevbe Latin .
Emwa ghi sẹtin gha tie Evbagbẹn Nọhuanrẹn nẹ vbe urhuẹvbo iran , iran ke do gha mwẹ ako nọ ghi vbe yẹẹ iran sẹ vbọ , vbene ọ ye vbe ẹdẹnẹrẹ .
( Tie Psalm 119 : ​ 162 - 165 . )
Ẹmwẹ Osanobua ma wii rua agharhemiẹn wẹẹ afiwerriẹ rhiegbe ma vbe avbe urhuẹvbo ne a ya gbẹn e Baibol kevbe ne a zedu ẹre ghee .
Vbọzẹe ne emwa nibun ma na gha mwẹ e Baibol vbe ẹghẹ Wycliffe ?
Ẹghẹ eso nọ gberra , emwa eso ni ya ẹtin vbe iwegbe khaevbisẹ te hia ne emwa kẹkan ghẹ miẹn e Baibol tie , sokpan emwa ni mwẹ imuohan ọghe Osanobua ma kue yọ .
Ọkpa vbe usun iran kegha re John Wycliffe .
Te irẹn wa gha hoo ne emwa hia miẹn e Baibol gha tie ne iran mieke na miẹn ere vbọ .
Sokpan vbe ẹghẹ ọre , emwa kẹkan ma zẹdẹ gha mwẹ e Baibol .
Vbọzẹe ?
Te Baibol wa gha ghan rhunmwuda , obọ kẹkan ẹre a ya gha gbẹn ọnrẹn vbe ẹghẹ nii .
Ọna ẹre ọ zẹe ne emwa nibun ma na sẹtin gha dẹlẹ ọre .
Yevbesọni , emwa nibun i gua tie ebe vbe ẹghẹ nii .
Iran sẹtin họn vbe a tie Baibol vbe sọs , sokpan iran i khian wa sẹtin rẹn otọre dinmwi rhunmwuda urhuẹvbo ne a ya gbẹn e Baibol ne iran loo vbe sọs vbe ẹghẹ nii kegha re Latin .
E Vulgate ẹre a tie Baibol nii .
Vbuwe ẹghẹ ne a kha na , emwa nibun i họn urhuẹvbo e Latin .
Nọnaghiyerriọ , de vbene iran khian ghi ya rẹn emwi ewe ọghe orhiọn nọ rre Baibol ? ​ —⁠ Itan 2 : ​ 1 - 5 .
John Wycliffe kevbe erhuanegbe ẹre ke wa gha hoo ne emwa hia gha mwẹ Baibol .
Uwẹ mwẹ egbe ekhọe vberriọ ra ?
( Ghee okhuẹn 11 )
De vbene Baibol e Wycliffe ya ru iyobọ ne emwa hẹ ?
Vbe ọ ghi rre ukpo 1382 , e Wycliffe kevbe erhuanegbe ẹre keghi zedu e Baibol ghee urhuẹvbo Ebo .
A kegha tie Baibol nii Wycliffe Bible .
Erhuanegbe Wycliffe na ghaa tie ẹre Lollards ẹre ọ mobọ wa gha loo e Baibol na . Owẹ kẹkan ẹre erhuanegbe Wycliffe ya kporhu la igue hia ni rre otọ England rhunmwuda iran hoo ne emwa gha mwẹ irẹnmwi ọghe Baibol .
Iran gha ghi tie ako eso ma emwa nẹ vbe Baibol e Wycliffe , iran ghi vbe sẹrae ne iran ighẹ abo eso ọghe Baibol nii ne a ya obọ kẹkan gbẹn .
Ẹrhiọn ne iran loo ro keghi wa ya emwa nibun werriegbe gha mwẹ ẹkorhiẹnrhiẹnmwẹ ye Ẹmwẹ Osanobua .
De obọ ne avbe olodigba ya mu e Wycliffe kevbe erhuanegbe ẹre rhunmwuda iwinna ne iran rhiegbe yi ?
De emwi ne avbe olodigba ghi ru ?
Iran kegha khọ ẹko Wycliffe kevbe erhuanegbe ẹre rhunmwuda iwinna esi ne iran rhiegba yi .
Iran wa gha zẹ erhuanegbe Wycliffe kpokpo .
Avbe olodigba nii keghi hia vbe odẹ ke odẹ ne a ho e Baibol Wycliffe bẹkun .
Uhiẹn vbe e Wycliffe ye wu nẹ , avbe olodigba na suẹn gha tie ẹre ọghian sọs .
Ọ ma fo ye evba , avbe olodigba na ya tọnnọ ugboloko e Wycliffe ladian vbe eke na ree ẹre yi , iran ghi giẹn ọnrẹn nẹ , iran na ya hihiẹ emuẹn ọnrẹn ku ẹzẹ na tie ẹre Swift .
Ọrheyerriọ , iran ma sẹtin ruẹ ne Baibol ghẹ sẹ obọ emwa ni hoo ne iran tie ẹre .
Ukpo nibun ghi gberra nẹ , emwa eso vbe Europe kevbe ni ke ẹvbo ọvbehe rre na suẹn gha zedu e Baibol ghee urhuẹvbo ughughan ne emwa nibun rẹn otọ re . De ilẹkẹtin ne ima mwẹ ?
De odẹ ne ilẹkẹtin na ya ye amuẹtinyan ọghe ima wegbe sayọ hẹ ?
Osanobua ẹre ọ tobọre ya orhiọn nọhuanrẹn dia emwa ni gbẹn e Baibol . Irẹn ẹre ọ yevbe ru iyobọ ne emwa ni zedu e Baibol vbene a ghee Septuagint , e Baibol e Wycliffe kevbe King James Version .
Sokpan vbene Osanobua ya dia emwa ni gbẹn e Baibol lughaẹn ne vbene ọ ya ru iyobọ ne emwa ni zedu e Baibol . Levbasevba , iwinna ne avbe ọzedu ru keghi suigiẹ yọ wẹẹ , ẹmwẹ ne Jehova tae i de fua ; te Ẹmwẹ ọnrẹn khian gha rrọọ ẹdẹdẹmwẹdẹ .
Ena hia ma sẹ nọ gha ye ima gha mwẹ amuẹtinyan wẹẹ eyan hia ne Jehova yan rẹn gha vbe mwẹ amusẹ ra ? ​ —⁠ Jọs .
23 :⁠ 14 .
Vbọzẹe ne Ẹmwẹ Osanobua na ye ahoẹmwọmwa ne ima mwẹ daa ẹre wegbe sayọ ?
E Jehova ẹre ọ zẹe ighẹ Ẹmwẹ ọnrẹn ye rrọọ do fi ẹghẹ ne ima ye na .
Ọna sẹ nọ gha yae wegbe sayọ ighẹ amuẹtinyan kevbe ahoẹmwọmwa ne ima mwẹ daa ẹre .
* Ne irẹn na hoẹmwẹ ima , ọ vbe hoo ne ima miẹn ere vbe emwi ne irẹn maa ima re , ẹre ọ zẹe ne irẹn na kpemehe Baibol , ẹre ọ vbe zẹe ne ọ na taa mu olọ yan rẹn wẹẹ emwi rhọkpa i khian sẹtin wabọre rua .
( Tie Aizaia 48 : ​ 17 , 18 . )
Vbene ẹmwata , te ọ wa khẹke ne ima hoẹmwẹ Jehova , ma vbe gha lele adia ọghẹe . ​ —⁠ 1 Jọn 4 : 19 ; 5 :⁠ 3 .
De emwi ne ima khian ruẹ vbe ako iruẹmwi nọ ghi lelẹe ?
Ma ya aro nọ ghan ghee Ẹmwẹ Osanobua , sokpan de odẹ ne ima gha ya gele miẹn ere vbe e Baibol na tie ne egbe ọmwa ?
De emwi nọ gha ru iyobọ ne ima ya rhie emwa ekhọe daa e Baibol vbe ima ghaa rre ikporhu ?
De vbene etẹn ni ya ọta guan vbe iko gha ya rhiẹre ma wẹẹ e Baibol ọre ẹzi ọghe emwi ne iran maa emwa re ?
A gha zẹ ewanniẹn ye inọta na vbe ako iruẹmwi nọ ghi lelẹe .
Ya ghee ne uhunmwuta “ Do You Need to Learn Hebrew and Greek ? ”
nọ ladian vbe The Watchtower ọghe November 1 , 2009 .
Itan eso na loo ro vbe King James Version ye rre atẹ vbe urhuẹvbo Ebo do fi ebanban .
Vbe Igiemwi : “ de mu aro rhu otọ , ” ‘ ikpakpa akọn mwẹ ’ kevbe ‘ fannọ otọ ẹko ruẹ . ’ ​ —⁠ Nọm .
22 : 31 ; Job 19 : 20 ; Psm .
62 :⁠ 8 .
Ghee ne ẹkpẹti ne uhunmwuta re khare wẹẹ “ Ọ Khẹke Ne U Ya Aro Ruẹ Bẹghe Ẹre ! ”
Vbe April 3 , 2017 , a keghi kie owa aza e Baibol nẹdẹ vbe igiogbẹ ọghomwa nọ rre Warwick , New York , U.S.A .
“ The Bible and the Divine Name ” ẹre a gbẹn ye odaro ọre .
E Baibol nẹdẹ kevbe efoto ra emwi eso ni dekaan okha e Baibol vbe rre owa aza e Baibol nẹdẹ na , sokpan a keghi fi ẹre werriẹ ke ẹghẹ ya fi ẹghẹ .
Ma gie na tie ruẹ ne u do ya aro ruẹ bẹghe aza e Baibol nẹdẹ kevbe ihe ọvbehe ne a viọ emwi nẹdẹ yi vbe igiogbẹ ọghomwa .
Lahọ gha rrie www.jw.org ne u ya gbẹn ẹghẹ ne u ya dee yotọ .
Gha rrie ototọ ABOUT US > OFFICES & TOURS .
“ Ekpakpasusu ọre ẹmwẹ Osanobua khin ” — HIB .
4 : 12 .
IHUAN : 114 , 113
vbe arrọọ ọghuẹ ?
vbe ikporhu iyẹn nọ maan
vbe ima ghaa ye ọta guan vbe iko
Vbe ọ ya ruẹ yayi wẹẹ Ẹmwẹ Osanobua mwẹ ẹtin .
( Ghee efoto nọ rre omuhẹn . )
VBE nai na gbawawẹ , ma ne emwa ọghe Osanobua wa rẹn wẹẹ , “ ekpakpasusu ọre Ẹmwẹ Osanobua khin . ” ( Hib .
4 : 12 ) Ẹtin nọ rre ẹmwẹ Osanobua ẹre ọ fi ima nibun werriẹ .
Etẹn ima eso ka gha rra , eso ka vbe gha loo ukhunmwu ni wegbe vbene eso na gha mwẹ obọ vbe uyinmwẹ alama oghẹ .
Eso te wa vbe fe , sokpan iran keghi bẹghe ẹre wẹẹ , arrọọ ọghe iran i mwẹ emwi nọ demu . ( Asan .
2 : ​ 3 - 11 ) Te emwa nibun ni te bibi odẹ vbe agbọn Esu , ghi rre odẹ nọ su rrie arrọọ etẹbitẹ rhunmwuda , ẹtin nọ rre Ẹmwẹ Osanobua fi iran werriẹ nẹ .
Ọ gha kẹ , ma nibun tie okha vbenian nẹ vbe uhunmwuta na gba re ikun nọ khare wẹẹ , “ The Bible Changes Lives , ” ne ọ ladian vbe The Watchtower .
Zẹ vbene avbe emwi ẹwaẹn ni rhiẹre ma , emwa nibun gha ye miẹn odẹ ọghe ẹmwata yi nẹ , kherhe kherhe ẹre iran ya fẹko mwẹ alaghodaro vbe odẹ ọghe orhiọn zẹ vbene iran ya tie Baibol ne egbe iran .
De vbene ẹtin nọ rre Ẹmwẹ Osanobua ya ru iyobọ ne etẹn vbe orre nokaro hẹ ?
Ẹi zẹdẹ kpa ima odin ne emwa nibun vbe ẹdẹnẹrẹ na ru afiwerriẹ nọkhua vbe arrọọ ọghe iran rhunmwuda e Baibol ne iran tie .
Emwi ẹwaẹn vbenian keghi ya ima yerre afiwerriẹ ne etẹn ima na hannọ zẹ vbe orre nokaro vbe ru .
( Tie 1 Kọrinti 6 : ​ 9 - 11 . )
E Pọl ghi yunu kaẹn uyinmwẹ nẹi khian ye emwa la Arriọba Osanobua , ọ keghi rhie tẹ wẹẹ : “ Erriọ eso vbe uwu uwa te ye . ”
Sokpan orhiọn nọhuanrẹn kevbe ẹtin nọ rre Ẹmwẹ Osanobua ẹre ọ ru iyobọ ne iran ya fiwerriẹ .
Vbe eso yevbe khian Ivbiotu e Kristi nẹ , iran na ye zẹ owẹ ihan .
E Baibol guan kaẹn ọtẹn ọkpa ne a hannọ zẹ na kan fua vbe iko , ọ ghi sẹ ẹghẹ , a na vbe rhiẹre werriegbe . ( 1 Kọr .
5 : 1 - 5 ; 2 Kọr . 2 : 5 - 8 ) Ọ keghi re emwi nọ rhie igiọdu ne ima vbe ima ghaa ziro yan vbene ẹtin nọ rre Ẹmwẹ Osanobua ya ru iyobọ ne etẹn ima nibun ni werriẹ aro daa ọlọghọmwa .
Vbe ima khian ziro yan vbe ako iruẹmwi na ?
Ẹmwẹ Osanobua gele wa mwẹ ẹtin , nọnaghiyerriọ , te ọ khẹke ne ima gha loo ẹre vbe odẹ nọ ghi maan sẹ .
( 2 Tim . 2 : 15 ) Vbe ako iruẹmwi na , ma gha guan kaẹn vbene ima khian ya kie ẹkpotọ yọ ne ẹtin nọ rre Ẹmwẹ Osanobua gha dia ima ( 1 ) vbe arrọọ ọghe ima , ( 2 ) vbe ima ghaa kporhu iyẹn nọ maan , kevbe ( 3 ) vbe ima ghaa ya ọta guan vbe iko .
Avbe ayere na gha ya ahoẹmwọmwa ne ima mwẹ daa Erha mwa nọ rre ẹrinmwi wegbe sayọ .
Ọ gha vbe ya ima gha gbọyẹmwẹ ye emwi ne ọ maa ima re rhunmwuda umamwẹ ọghe ima ẹre irẹn gualọ . — Aiz .
48 : 17 .
( a ) Vbọ khẹke ne ima ru deghẹ ima hoo ne Ẹmwẹ Osanobua gha dia ima ?
( b ) De ẹghẹ ne u zẹ kọ ne u ya tie Baibol ?
Ne Ẹmwẹ Osanobua mieke na gha dia ima , te ọ khẹke ne ima gha tie ẹre vbe ẹghẹ hia .
Deghẹ ima na sẹtin , ma gha tie ẹre ẹdẹgbegbe .
( Jọs . 1 : 8 ) Ẹmwata nọ wẹẹ ima nibun i miẹn ẹghẹ rhunmwuda iwinna , ọrheyerriọ , ọ ma khẹke ne emwi rhọkpa mu idobo ye ẹghẹ ne ima zẹ kọ ne ima ya tie Baibol .
( Tie Ẹfisọs 5 : 15 , 16 . )
Ẹghẹ ne emwa eso zẹ kọ ne iran ya tie Baibol keghi re ẹghẹ owiẹ , eso tie vbe avan , eso vbe tie vbe asọn .
Iran keghi mwẹ egbe iziro ekhọe ọghe ọsian nọ khare wẹẹ : “ U miẹn vbene l hoẹmwẹ uhi ruẹ hẹ , te I wa muẹn roro ne ebi ro ! ” — Psm .
119 : 97 .
5 , 6 . ( a ) Vbọzẹe ne erria ne a ru na ru ekpataki ?
( b ) De odẹ ne ọ khẹke ne ima ya gha ru erria ?
( c ) De afiangbe ne uwẹ he miẹn vbe Baibol na tie kevbe erria ne a ru yan rẹn ?
Te ọ vbe khẹke ne ima gha ru erria yan ako ne ima rhirhi gha tie vbe Baibol . ( Psm .
1 : 1 - 3 ) Odẹ vbenian ẹre ima khian ya sẹtin gha rhiẹre ye uyinmwẹ ighẹ emwi ẹwaẹn nọ hiunsi ni rre Baibol .
Deghẹ ebe ẹre u ke tie ẹre ra e kọmputa ra e foni , hia ne u gi emwi ne u tie sẹ ruẹ ekhọe .
De odẹ ne ọ khẹke ne ima ya gha ru erria ?
Emwi ne etẹn eso ru ọre wẹẹ , iran gha ghi tie ako eso nẹ vbe Baibol , iran ghi nọ egbe iran ọta eso vbenian : ‘ De emwi ne ako na maa mwẹ re vbekpae Jehova ?
De odẹ eso ne I ya lele ilele nọ rre ako ne I tiere na ?
De ako eso ne I gha na situa ?
Ma ghaa ru erria yan emwi ne ima tie , ima na vbe gha muẹn ye erhunmwu , ọna gha gua ima kpa ya gha rhie emwi ne ima ruẹ ye uyinmwẹ .
Ẹghẹ nii , ẹtin nọ rre Ẹmwẹ Osanobua ghi gele gha dia arrọọ ọghe ima . — 2 Kọr .
10 : 4 , 5 .
De odẹ nọ khẹke ne ima ya gha loo Ẹmwẹ Osanobua vbe ikporhu ?
Vbọ khian ru iyobọ ne ima , ne ima sẹtin gha loo Ẹmwẹ Osanobua ẹse vbe ikporhu ?
Gha loo ẹre vbe ẹghẹ hia vbe ikporhu .
Ọtẹn nokpia ọkpa keghi kha wẹẹ , “ Uwẹ vbe Jehova na gba gha kporhu , u gha kie ẹkpotọ nẹẹn ya vbe kporhu , ra uwẹ ọkpa ẹre ọ khian wa mu idan mu ẹgogo ? ”
Emwi nọ hoo ne ima rẹn ọre wẹẹ : Ma ghaa tie Baibol ma emwa vbe ikporhu , te ima kie ẹkpotọ ne Jehova ya kporhu ma ọyan owa .
Ako evbagbẹn nọhuanrẹn nọ gu ẹmwẹ ne a taa ro , ẹre ọ mwẹ ẹtin ne a ya sẹ emwa ekhọe sẹ ẹmwẹ kẹkan ne u gha taa .
( 1 Tẹs . 2 : 13 ) Nọ egbuẹ , ‘ I loo ẹkpotọ nọ rhirhi gha kie ya tie Ẹmwẹ Osanobua ma emwa ne I miẹn vbe ikporhu ra ? ’
Vbọzẹe , ne ọ na khẹke na gha rhan otọre ighẹ ako ọghe Baibol ne ima tie ma emwa vbe ikporhu ?
Vbene ẹmwata , e Baibol kẹkan na tie ma emwa vbe ikporhu ma sẹ rhunmwuda emwa nibun i mwẹ irẹnmwi ọghe Baibol vbe ẹdẹnẹrẹ , erriọ vbe gha ye vbe orre nokaro .
( Rom 10 : 2 ) Nọnaghiyerriọ , ọ ma khẹke ne ima gha roro ẹre wẹẹ , ọmwa ne ima wa tie Baibol ma gha rẹn otọre .
Ọ khẹke ne ima rhie ẹghẹ ya nianiaẹn , ma sẹtin dọlegbe tie ako ne ima hoo nọ kọ ye orhiọn , ma ke do rhan otọre .
Odẹ vbenian ẹre Ẹmwẹ Osanobua khian ya sẹ ekhọe ọghe emwa ne ima maa re emwi . — Tie Luk 24 : 32 .
De emwi ne ima gha ru ne emwa ne ima kporhu ma mieke na gha ghee Baibol zẹvbe ebe ne kpataki ?
Ru igiemwi yọ ?
Ẹmwẹ ne ima taa ya muẹnso ighẹ ako ne ima khian tie vbe evbagbẹn nọhuanrẹn sẹtin ya emwa gha ghee Baibol zẹvbe ebe ne kpataki .
Vbe igiemwi , ma sẹtin kha wẹẹ , “ Gima ghee emwi ne Ayi ọghomwa khare vbekpae ẹmwẹ na . ”
Ma ghaa kporhu ma avbe ikeferi , ma sẹtin kha wẹẹ , “ Gia ghee emwi ne Evbagbẹn Nọhuanrẹn tae . ”
Deghẹ emwa ne ẹi mwẹ ẹkorhiẹnrhiẹnmwẹ ye ẹmwẹ ugamwẹ ẹre ima miẹn , ma sẹtin nọ wẹẹ , “ Uwẹ he ka họn vbe ọmwa kpe itan nẹdẹ na ra ? ”
Odẹ ughughan ẹre ọ khẹke ne ima ya gha muẹn ẹmwẹ so vbe ikporhu rhunmwuda emwa ughughan ẹre ima vbe dekun . — 1 Kọr .
9 : 22 , 23 .
( a ) Taa emwi ẹwaẹn ọghe ọtẹn nokpia ọkpa ? ( b ) De emwi ewaẹn ne uwẹ he miẹn vbe ikporhu , nọ rhiẹre ma wẹẹ Ẹmwẹ Ọghe Osanobua mwẹ ẹtin ?
Emwa nibun keghi bẹghe ẹre wẹẹ , Ẹmwẹ Osanobua ne a loo vbe ikporhu keghi biẹ ọmọ esi .
Vbe igiemwi , vbe ọtẹn nokpia ọkpa rre atuẹwerriegbe vbe ẹdẹ ọkpa , ọ keghi sẹ owa okpia ọkpa .
Ọ kpẹre ne okpia na ke tie ebe iyẹn ọghomwa .
Vbe ẹdẹ ne a kha na , ọtẹn nokpia na ma viọ ebe iyẹn ni da ladian nẹẹn , vbene ọ ka ruẹ dee yi .
Ọ keghi tie ebe 2 Kọrinti 1 : 3 , 4 ma rẹn vbe Baibol . Ako na khare wẹẹ : “ Erha ne ọ mwẹ itohan kevbe Osanobua ne iyobọ hia ke obọ ẹre rre .
Irẹn ọre ọ ye ima obọ vbe uwu ọlọghọmwa mwa hia . ”
Ako na keghi mu okpia na ekhọe sẹrriọ wẹẹ , ọ na wẹẹ ne ọtẹn ima nokpia werriegbe tie ẹre .
Okpia na keghi kha wẹẹ irẹn vbe amwẹ ọnrẹn wa gualọ ifuẹko . Ako na tiere ma rẹn ẹre ọ ghi yae gha hoo nọ rẹn vbekpae Baibol sayọ .
Ẹtin nọ rre Ẹmwẹ Osanobua gele wa rhiegbe ma vbe ima ghaa rre ikporhu . — Iwinna 19 : 20 .
De iwinna nọ bi ye izabọ ọghe etẹn ni ya ọta guan ?
Ma hia wa sọyẹnmwẹ iko kevbe avbe asikoko ne a yo rhunmwuda , avbe ako na ẹre ima na rhie ugamwẹ ne Jehova .
Ma wa vbe miẹn ere nọkhua vbe evbare orhiọn ne ima re vbọ .
Ukpamuyọmọ nọkhua ẹre etẹn ni ya ọta guan vbe iko kevbe asikoko wa mwẹ , sokpan ọ khẹke ne iran vbe rẹn wẹẹ , iwinna nọkpọlọ ẹre ọ bi ye iran izabọ .
( Jems 3 : 1 ) Te ọ khẹke ne Ẹmwẹ Osanobua gha re ẹzi ọghe emwi ne iran maa emwa re .
A gha rhie ọta nuẹn , vbua khian ya rhiẹre ma hẹ wẹẹ e Baibol ẹre ẹmwẹ ne u taa hẹnhẹn egba yan ?
De emwi ne ọtẹn nọ ya ọta guan gha ru ne Evbagbẹn Nọhuanrẹn mieke na gha re ẹzi ọghe ọta re ?
Gi Evbagbẹn Nọhuanrẹn gha re ẹzi ọghe ọta ruẹ .
( Jọn 7 : 16 ) Vbua khian ya ru ọna hẹ ?
Ghẹ gi emwi ẹwaẹn , igiemwi ra vbene u ya ye ọta guan rhie emwa ekhọe hin ako ọghe Baibol ne u sunu yi rre .
U vbe yerre wẹẹ na tie ako ọghe evbagbẹn nọhuanrẹn nibun , i wa re odẹ na ya ye Baibol ma ọmwa emwi .
Deghẹ ako ọghe evbagbẹn nọhuanrẹn ne u tie re na bun gbe , a sẹtin miẹn wẹẹ erhọkpa ma sẹ ekhọe ọghe ọmwa nọ danmwehọ ruẹ .
Nọnaghiyerriọ , gbaro kotọ hannọ ako ne u gha tie vbe Baibol , rhie ẹghẹ ya tie ẹre , rhan otọre , ru igiemwi yọ , u vbe gi etẹn rẹn vbene iran gha ya rhiẹre ye uyinmwẹ hẹ . ( Neh .
8 : 8 ) Deghẹ atlaẹn ẹre ọta ruẹ ke ladian , rhie ẹghẹ ya tie ẹre ẹsẹsẹmwẹse kevbe ako evbagbẹn nọhuanrẹn na gbẹnnẹ yọ .
Hia ne u rẹn vbene ifiẹmwẹ ni rre atlaẹn ruẹ ya ginna ako evbagbẹn nọhuanrẹn ni rre atlaẹn ruẹ .
U ghi loo ako eso vbe Baibol ya rhan otọ olika ẹmwẹ ni rre atlaẹn ruẹ .
( U gha miẹn adia eso vbe iruẹmwi nogie 21 ya sẹ 23 vbe Benefit From Theocratic Ministry School Education . )
Sẹ ehia , nọ e Jehova vbe erhunmwu nọ ru iyobọ nuẹn ya maa emwa emwi ewe ọghe orhiọn ni rre Ẹmwẹ ọnrẹn . — Tie Ezra 7 : 10 ; Itan 3 : 13 , 14 .
( a ) De vbene ako ọkpa vbe ebe nọhuanrẹn na sunu yi vbe iko ya ru iyobọ ne ọtẹn nokhuo ọkpa hẹ ?
( b ) De vbene odẹ ne a ya rhan otọ e Baibol vbe iko he ya ru iyobọ nuẹn ?
Odẹ ne a ya rhan otọ ako eso vbe Baibol vbe iko wa kakabọ ru iyobọ ne ọtẹn nokhuo ọkpa vbe Australia .
Vbe ọtẹn nokhuo na waan dee , emwi ni wegbe ẹre ọ sunu daa re , sokpan ọ na ye sẹtin ya egbe ẹre fiohan ne Jehova .
Ọrheyerriọ , ọ ke wa gha lọghọe ne ọ gele yayi wẹẹ e Jehova hoẹmwẹ irẹn .
Ọ ghi sẹ ẹghẹ , ọ keghi do yaeyi wẹẹ Osanobua họemwẹ irẹn .
Sokpan , vbọ ya izirọ ọghẹe fiwerriẹ ?
Ọ keghi re vbe ọ ru erria yan ako ọkpa na tie re vbe evbagbẹn nọhuanrẹn vbe iko vbe ẹdẹ ọkpa . Ọ na ghi rhilo ẹre ginna uviẹn eso vbe Baibol .
* De vbene ako ọghe Baibol na sunu yi vbe iko kevbe avbe asikoko ọghomwa he ya ru iyobọ nuẹn ? — Neh .
8 : 12 .
Vbe ima khian ya rhiẹre ma hẹ wẹẹ ima gbọyẹmwẹ ye Ẹmwẹ Ọghe Jehova ?
Vbene ẹmwata , ma wa gbọyẹmwẹ ye Baibol ne Jehova kpemehe ẹre .
Ọ yan rẹn wẹẹ , te Ẹmwẹ ọnrẹn khian gha rrọọ ẹdẹdẹmwẹdẹ , ọ na gele mu eyan rẹn sẹ .
( 1 Pit . 1 : 24 , 25 ) Ọ khẹke ne ima gha tie Ẹmwẹ Osanobua vbe ẹghẹ hia , ma yae gha ru emwi vbe arrọọ ọghe ima , ma vbe yae gha ru iyobọ ne emwa ọvbehe .
Ma ghaa ru ọna , te ima rhiẹre ma wẹẹ ima gbọyẹmwẹ ye emwi ewe na , ne ai ye igho dẹ , sẹ ehia , te ima gbọyẹmwẹ ye emwi ne Jehova ru ne ima .
Ghee ne ẹkpẹtin “ Afiwerriẹ Ne Kpataki . ”
Gha tie ẹre vbe ẹghẹ hia
Gha ru erria yan rẹn
Gi emwi ne u ruẹ gha rhiegbe ma vbe uyinmwẹ ruẹ
Gha loo Evbagbẹn Nọhuanrẹn vbe ẹghẹ hia vbe ikporhu
Nianian ako ne u khian tie , u vbe rhan otọre
Gi ẹmwẹ ne u taa ya muẹnso ighẹ ako ne u khian tie vbe Baibol ya emwa gha ghee ẹre zẹvbe ebe ne kpataki
Gi Evbagbẹn Nọhuanrẹn gha re ẹzi ọghe ọta ruẹ
Ghẹ gi emwi ẹwaẹn , igiemwi ra vbene u ya ya ọta guan rhie emwa ekhọe hin ako ọghe Baibol ne u sunu yi rre
Rhie ẹghẹ ya tie ẹre , rhan otọre , ru igiemwi yọ , u vbe gi etẹn rẹn vbene iran gha ya rhiẹre ye uyinmwẹ hẹ
Ọ ke wa gha lọghọ ne ọtẹn nokhuo ọkpa na tie ẹre Victoria yayi wẹẹ Osanobua hoẹmwẹ irẹn uhiẹn vbe ọ ye kpẹ nẹ ne ọ dinmwiamwẹ .
Vbọ ghi ru iyobọ nẹẹn ya fi iziro ọghẹe werriẹ ?
Ọ keghi kha wẹẹ :
Vbọ ghi rrie odẹ ukpo 15 vbe iyeke vbe I ghi dinmwiamẹ nẹ , izirọ ekhọe mwẹ keghi fiwerriẹ .
Ọtẹn ọkpa ghi ya ọta guan vbe iko vbe ẹdẹ ọkpa , . . . ọ keghi tie ebe Jems 1 : ​ 23 , 24 .
Uviẹn eva na keghi kha wẹẹ , te Ẹmwẹ Osanobua yevbe na ghee ughegbe ne ima gha ya sẹtin bẹghe egbe ima zẹ vbene Jehova ya ghee ima .
I na do gha muẹn roro deghẹ aro ne Jehova ya ghee mwẹ ẹre I ya ghee egbe mwẹ .
Vbe okaro , I ma kue ne iziro na gbọzinia vbe ekhọe mwẹ rhunmwuda I miẹn emwi nọ gha ye Jehova hoẹmwẹ mwẹ .
Ikpẹdẹ eso ghi gberra nẹ , I na tie ako ọkpa vbe evbagbẹn nọhuanrẹn nọ fi arrọọ mwẹ werriẹ fẹẹrẹ .
Ebe Aizaia 1 : 18 ẹre ghaa nọ .
Uviẹn nii ẹre Jehova na tama Ivbi Izrẹl wẹẹ : ‘ Larre nian ne a zẹ iro kugbe , . . .
Orukhọ ruẹ gha rhe gha ye vbe ododo , ọ do gha fua zẹ vbe ititi oru . ’
Ọ na yevbe ne Jehova tama mwẹ wẹẹ , ‘ Vicky , larre ne a ziro kugbe .
I rẹn ruẹ , I rẹn abakuru ruẹ , I vbe rẹn emwi nọ rrọọ ruẹ ekhọe , ọrheyerriọ , I ye hoẹmwẹ ruẹ . ’
“ I ma sẹtin vbiẹ vbe asọn nii .
I na ye gha gbawawẹ deghẹ Osanobua gele hoẹmwẹ mwẹ . I na ghi suẹn gha ru erria yan izọese adẹwerriegbe .
Vbene I ya ru erria nii , I ke do rẹn wẹẹ , ọ kpẹre ne Jehova kegha mwẹ izinegbe vbe egbe mwẹ vbe odẹ nibun nọ ya rhiẹre ma wẹẹ irẹn hoẹmwẹ mwẹ .
Sokpan , ọ na yevbe ne I ghaa tama rẹn wẹẹ : ‘ Ahoẹmwọmwa ruẹ i sẹtin sẹ ehe ne I ye .
Izọese Ovbuẹ i sẹtin dẹ mwẹ werriegbe . ’
Te ọ yevbe ne I ghaa tama e Jehova wẹẹ , Ii mwẹ emwi ne I ye izọese adẹwerriegbe ru .
Sokpan , vbe I ghi ru erria yan izọhẹ ọghe adẹwerriegbe , I na do bẹghe ẹre wẹẹ , e Jehova gele hoẹmwẹ mwẹ . ”
3 Okha Ọghe Ẹdagbọn Ọmwa — Afiangbe Nọkhua Ẹre A Lae Miẹn Vbe Ima Gha Ru Iwinna Ne Jehova Waa Ima Re
7 ‘ Gi Ahoẹmwọmwa Ne U Rhiema Gha Re Ọghe Ẹmwata Kevbe Ne A Lekpae Uyinmwẹ Rẹn ’
Ahoẹmwọmwa ọghe ẹmwata ọre ama ne a ya rẹn Ivbiotu e Kristi ọghe ata .
Vbe ako iruẹmwi na , ma gha ziro yan odẹ ihinrin ne ima gha ya sẹtin rhie “ ahoẹmwọmwa ọghe ẹmwata ” ma . — 2 Kọr .
6 : 6 .
12 Umozo Ẹre Odẹ Ọghe Ẹmwata Rhie Rre , “ Ẹi Re Ọfunmwegbe ”
Emwa vbuwe ẹgbẹe ni gbodan ye odẹ ọghe ẹmwata keghi ya agbọn lọghọ eguọmwadia e Jehova .
Vbe ako iruẹmwi na , ma gha ziro yan vbene ima gha ya sẹtin guẹ loo hẹ ighẹ ukpokpo ọghe ẹgbẹe .
17 E Josẹf Ne Ovbi Arimatia Keghi Gi Emwa Rẹn Obọ Ne Irẹn Mudia Yi
21 Vbene Umian Ọghe Zẹkaraia Ya Kaan Ruẹ Hẹ
26 Ikẹkẹ Okuo Kevbe Ẹrhu Ẹde Keghi Gbogba Ga Ruẹ
Vbe ako iruẹmwi eva na , ma gha ziro yan umian nogie ehan , nogie ihinrọn kevbe nogie erẹnrẹn ne Zẹkaraia miẹn .
Umian nogie ehan kevbe nogie ihinrọn gha ru iyobọ ne ima ya gha gbọyẹmwẹ ye ukpamuyọmọ ne ima mwẹ ne ima ya ga e Jehova vbe otu ọghẹe nọhuanrẹn .
Vbe umian nogie erẹnrẹn , ma gha ruẹ vbene Jehova ya gbogba gae ima hẹ , ne ima mieke na sẹtin gha gae vbe odẹ ọghe ẹmwata .
31 Ekhọe Esi Ne Ovbiotu E Kristi Rhiema
32 U Ka Rẹn Ra ?
OKHA ỌGHE ẸDAGBỌN ỌMWA
Olive Matthews Ẹre Ọ Taa Okha Na
Vbe a nọ imẹ vbe arowa mwẹ kevbe ọtẹn mwẹ nokpia vbe amwẹ ọnrẹn deghẹ ima gha sẹtin rhiegbe ye iwinna kpataki vbe ugamwẹ e Jehova , uhukpa ma ya kha wẹẹ , “ Ma gha wa ruẹ . ”
Vbọzẹe ne ima na kue ye iwinna na ?
De vbene Jehova ya fiangbe ima hẹ ?
Vbene I te rhie ewanniẹn ye inọta na , gu mwẹ ka guan kaẹn ẹgbẹe mwẹ kevbe vbene I ya waan hẹ .
UKPO 1923 ẹre a biẹ mwẹ vbe Hemsworth nọ re ẹvbo nọ rre Yorkshire vbe England .
I mwẹ ọtẹn nokpia ọkpa nọdiọn na tie ẹre Bob .
Vbe I rre odẹ ukpo ihinrin , erha mwẹ nọ ka gbikhaẹn ye ugamwẹ okeke keghi miẹn ọmwa ebe eso nọ vẹẹ ọre rua vbene emwa ugamwẹ ohoghe ya mu emwa rẹrẹ hẹ .
Emwi nọ tiere vbe ebe nii keghi wa yẹẹ ọre .
Vbe iyeke ukpo eso , ọtẹn nokpia Bob Atkinson keghi kporhu sẹ owa ima . Ọ na ya e giamafon kpe rrẹkọd ọghe ọta eso ne Ọtẹn Nokpia Rutherford ya guan .
Evba ma na ghi rẹn wẹẹ otu na , ẹre ọ vbe gbẹn ebe eso ne erha mwẹ ka tie !
Evbibiẹ mwẹ na ghi tama Ọtẹn Nokpia Atkinson , nọ do gha deba ima rri evbare ota ota , nọ mieke na gha rhie ewanniẹn ye inọta nibun ọghe Baibol ne ima mwẹ .
Ọ keghi wẹẹ ne ima deba irẹn gha yo iko ne a ghaa do vbe owa ọtẹn nokpia ọkpa .
Ibiriki eso ẹre a la , a ke sẹ evba .
Awarọkpa nii ẹre ima wa ya suẹn iko ne a yo .
Vbọ ma he kpẹ vba , a keghi mu iko ọkpa nekherhe gbọọ vbe Hemsworth .
Uwu ẹghẹ na ẹre ọgbaroghe ọghe otako ya suẹn gha dia owa ima ya .
Ẹghẹ hia ma vbe ya gha gie na tie avbe arọndẹ ne iran do deba ima rri evbare . Etẹn na , ni do gha ya egbe rhorho ima wa kakabọ ru iyobọ mẹ .
Zẹvbe ẹgbẹe , ma keghi suẹn ẹki ne a do .
Sokpan Erha mwẹ keghi tama e Bob wẹẹ , “ Adeghẹ u hoo ne u rhie obọ ye iwinna arọndẹ , ma gha sẹ eki na rae . ”
E Bob keghi wa kue yọ , ọ na ghi kpa hin owa rre vbe ọ rre ukpo 21 ya gha ru iwinna arọndẹ .
Ukpo eva ghi gberra nẹ , vbe I rre ukpo 16 , I na do gha re arọndẹ .
Gberra ufomwẹ uzọla ne etẹn ya mobọ ladian vbe ikporhu , imẹ ọkpa ẹre ọ wa mobọ gha ye ikporhu .
E giamafon kevbe e tẹstimoni kad ẹre I wa gha loo .
E Jehova keghi fiangbe ẹrhiọn ne I loo ro . Orhiọnkpa ni ghaa gu tie Baibol ke wa gha mwẹ alaghodaro .
Emwa nibun vbe ẹgbẹe ọre keghi miẹn odẹ ọghe ẹmwata yi .
Vbe ukpo nọ ghi lelẹe , imẹ vbe Mary Henshall na suẹn gha ga zẹvbe arọndẹ ne kpataki .
Vbe iyeke ọni , otu keghi gie ima gha rrie ehe ne etẹn rhọkpa i na kporhu vbe Cheshire .
Vbe ẹghẹ Okuo Ọgbagbọn Nogieva , arriọba keghi wẹẹ ne ikhuo gha mwẹ obọ vbe iwinna okuo .
Ne arriọba ma na kpikpi avbe ọkaolotu ugamwẹ ọvbehe ne iran gha mwẹ obọ vbe iwinna vberriọ , ma na te yaro yọ wẹẹ arriọba gha vbe sẹ ima rae . Sokpan , arriọba ma kue .
Ọna ẹre ọ si ẹre ne I na ya gbe ikpẹdẹ 31 vbe eghan .
Ukpo nọ ghi lelẹe , ẹre I gba vbe ukpo 19 . I ma ye rhiegbe ye iwinna okuo rhunmwuda ekhọe ọguọmwaziro mwẹ ma kue yọ .
Ọna ẹre ọ si ẹre ne iran na tie mwẹ ẹzọ igbava vbe owa ẹzọ , sokpan ẹdẹ ne I yo ẹre a vbe fan mwẹ fua .
I wa rẹn wẹẹ orhiọn nọhuanrẹn ẹre Jehova ya ru iyobọ mẹ vbuwe ẹghẹ ukpokpo na , ẹre ọ zẹe ighẹ udu ma khue mwẹ . — Aiz .
41 : 10 , 13 .
Ukpo 1946 ẹre imẹ vbe Arthur Matthews miẹn egbe .
Vbe ẹghẹ na , te a da faẹn fua vbe eghan ne ọ na ya gbe uki eha rhunmwuda ọ ma kue deba ivbiyokuo .
Vbe ọ da wa ke eghan ladian , ọ na bu ọtiọn rẹn nokpia na tie ẹre Dennis , nọ ghaa ga zẹvbe arọndẹ ne kpataki vbe Hemsworth .
Ehọnrre ẹre iran ye khin vbe iran dinmwiamẹ rhunmwuda ke egbe ọmọ obọ kpa , ẹre erha iran ke maa iran odẹ ọghe ẹmwata .
Vbọ ma he kpẹ , otu keghi gie Dennis gha rrie Ireland , ọ na ghi do kẹ Arthur ọkpa vbe Hemsworth .
Rhunmwuda ne Arthur na mwẹ uyinmwẹ , evbibiẹ mwẹ na wẹẹ ne ọ do gha gu iran dia .
Ẹghẹ ke ẹghẹ ne I ya sẹ owa , imẹ vbe Arthur ẹre ọ gba kpe ọkpan vbe ima gha rri evbare nẹ .
Erriọ ima ya suẹn gha gbẹn ebe gie egbe .
Vbe ukpo 1948 , Arthur na werriegbe ya gbe uki eha vbe eghan .
Ukpo 1949 ẹre I ma ghi ru orọnmwẹ .
Ma kegha mwẹ ọnrẹn vbe orhiọn wẹẹ ugamwẹ ne kpataki ọghe ẹghẹ hia ma khian ya arrọọ ọghe ima ru .
Ifuẹro ma ya gha loo igho , ma na vbe gha ya ẹghẹ ihẹwẹ ọghe ima ya ru iwinna ne a na rhọ ọmọ erhan , ne ima miẹn igho ya gha gaga egbe .
Iyobọ ne Jehova ru ne ima ẹre ọ zẹe ighẹ ma ye sẹtin gha ru iwinna arọndẹ .
Ukpo 1949 vbe Hemsworth , vbe ima da ru orọnmwẹ
Ukpo ọkpa vbe uki eso ghi gberra nẹ , otu keghi gie ima gha rrie odẹ Okuọ ọghe otọ ẹvbo na tie ẹre Ireland .
Armagh ẹre ima ka gha rrie , ma ke do gha rrie ẹvbo ọvbehe na tie ẹre Newry .
Ivbi e Catholic ẹre ọ wa gba ẹvbo eva na .
Ivbi e Catholic ni rre ẹvbo na ma zẹdẹ gha maan ẹko emwa ugamwẹ ọvbehe , rhunmwuda ọni , te ima wa gha begbe vbene ima te kporhu ma ọmwa rhọkpa .
Owa ọdọ vbe amwẹ ọkpa ni re Osẹe Jehova ẹre ima na gha do iko .
Ke owa ima gha rrie evba sẹ ibiriki igbe .
Arhunmwu erẹnrẹn kẹkan ẹre ọ ghaa rrie iko vbe ẹghẹ nii .
Ma gha vbiẹ evba ugbẹnso , otọ ẹre ima lovbiẹ yi . Ẹdẹ gha ghi gbe , evbare nọ maan fo ẹre ima re .
Te etẹn ghi wa bun vbe ẹvbo nii nia , ọna keghi re emwi nọ wa sẹ mwẹ ọyẹnmwẹ .
Ọtẹn mwẹ vbe amwẹ ọnrẹn ighẹ Lottie kegha ga zẹvbe arọndẹ ne kpataki vbe odẹ Okuọ ọghe Ireland . Ọ ghi rre ukpo 1952 , irẹn vbe amwẹ ọnrẹn kevbe imẹ vbe arowa mwẹ na gba ye asikoko odin vbe Belfast .
Ọtẹn nokpia ọkpa keghi kie ẹkpotọ ne ima hia dia owa re ya . Ọtẹn Nokpia Pryce Hughes nọ ghaa siẹnro iwinna nọ khian vbe abotu vbe Britain , vbe deba ima dia evba ya .
Vbe asọn ọkpa , ma kegha guan kaẹn ebe ẹmu ọkpa na tie ẹre God’s Way Is Love . Rhunmwuda Ivbi Ireland ẹre a mobọ gu gbẹn ebe na .
Ọtẹn Nokpia Hughes na wẹẹ ọ wa lọghọ na sẹtin kporhu ma Ivbi e Catholic ni rre Ireland .
Ọ na vbe ya unu kaẹn ukpokpo ne etẹn werriẹ aro daa vbe obọ avbe ohẹn e sọs e Catholic ; iran gha ya ẹbu omurhia zẹ iran kpokpo , iran khulo enibun hin owa iran rre .
Ọtẹn Nokpia Pryce na ghi kha wẹẹ : “ Ma gualọ iyobọ ọghe ọdọ vbe amwẹ eso ni mwẹ imọto , ni gha rhiegbe ye emwamwa ikporhu ne kpataki , ne a ya ghae la ehe hia vbe otọ ẹvbo Ireland ighẹ ebe ẹmu na sunu yi ban . ”
* Uhukpa ma ya kha wẹẹ , “ Ma gha wa ruẹ ! ”
Erriọ a miẹn ọnrẹn ighẹ ẹmwẹ ne a taa sẹ odẹ vbe omuhẹn ban .
Ma vbe etẹn ni vbe re arọndẹ ẹre ọ rre uhunmwu e masini nọ ye vbe imọto nọ mwẹ owẹ eha
Ehe ne arọndẹ mobọ dia vbe Dublin keghi re owa ọtẹn nokhuo ọkpa nọ kpẹre nẹ vbe otu e Jehova na tie ẹre Ma Rutland .
Ma vbe dia evba ya vbe ẹghẹ eso .
Evba ni ma na khiẹnnẹ emwi eso ne ima mwẹ . Vbe iyeke ọni , e masini e Bob nọ ye vbe imọto nọ mwẹ owẹ eha ẹre ima hia kun egbe yi gha gualọ imọto ne ima gha dẹ .
Ma keghi miẹn imọto ne a ka loo nẹ dẹ .
Nọ khiẹn ọnrẹn ne ima ẹre ọ hin ẹnrẹn gha die owa ima rhunmwuda ma rhọkpa i gua hin .
Akota nii , arowa mwẹ na gha ruẹ vbene a hin imọto hẹ vbe uhunmwu e bẹdi vbene a miẹn wẹẹ uwu imọto ẹre ọ ye .
Ẹdẹ ghi gbe vbe ọ hoo nọ hin ẹnrẹn ladian , ọtẹn nokhuo Mildred Willett , nọ ghaa ga zẹvbe arọndẹ ne a gie ye isi , nọ ghi rọnmwẹ John Barr , keghi sẹ owa ima .
Ọ gua fi imọto .
Irẹn ẹre ọ ghi rhie adia eso ne arowa mwẹ nọ dekaan vbene a ya fi imọto hẹ , ma ke kpa . Imọto kevbe karavan ọghe ima
Ma mwẹ imọto nẹ , ehe ne ima khian dia ẹre ọ ghi kẹ .
A ka ya obọ sekhae ne ima wẹẹ ne ima ghẹ dia e karavan ya rhunmwuda , emwa dan sẹtin mu erhẹn yọ .
Vbene ima gualọ owa sẹ , ima ma miẹn .
Uwu imọto ma vbiẹ re vbe asọn nii .
Ẹdẹ ghi gbe , e karavan nekherhe nọ mwẹ e bẹdi eva ọghe egedege ẹre ima ghi miẹn .
Ẹre ọ ghi do gha re owa ima .
Otọ ọghe avbe ọgbugbo ni mwẹ ekhọe esi ẹre ima mu e karavan ọghe ima yi .
Ke ehe ne ima ye gha rrie ehe ne ima kporhu la , gha rree sẹ odẹ ibiriki 15 .
Ma gha vbe kpa gha rrie ẹvbo ọvbehe , te ima ye mu otuẹ gie emwa ni rre ẹdogbo ne ima mu e karavan yi .
Ma sẹ owa hia ni rre odẹ Ahọ ọghe Ireland , ima ma mobọ miẹn emwa ni gbodan ye iwinna ima .
Ọ gberra ebe ẹmu 20,000 ne ima viọ ne emwa , erriọ ima vbe gha post eni emwa ni mwẹ ẹkorhiẹnrhiẹnmwẹ ye abotu vbe Britain . E Jehova wa fiangbe ẹrhiọn ne ima loo ro .
Osẹe Jehova ẹre emwa nibun ghi khin nia vbe ikinkin nii .
Ọ ghi sẹ ẹghẹ , otu na gie ima gha rrie odẹ ahọ ọghe London .
Uki eso ghi gberra nẹ , etẹn eso vbe abotu nọ rre Britain na tie arowa mwẹ vbe efoni tama rẹn wẹẹ , nọ suẹn iwinna ọgbaroghe ọghe otako vbe ẹdẹ gha wa gbe .
Uzọla ọkpa ẹre a ya maa ima emwi nọ dekaan iwinna ọgbaroghe ọghe otako .
Ẹghẹ ma zẹdẹ gha rrọọ ne arowa mwẹ ya mu egbe ọta re yotọ . Te ọ wa gha mwẹ ekhọe ne a ya rhiegbe ye iwinna nọ rhirhi gha khin vbe ugamwẹ e Jehova , ọ gha khọn rẹn ne iwinna nii gha lọghọ .
Ọna ẹre ọ wa gha rhie igiọdu mẹ .
Ma sọyẹnmwẹ iwinna ọgbaroghe ọghe otako ẹsẹsẹmwẹse . Ehe ne etẹn rhọkpa i na kporhu ẹre ima na winna vbe ukpo eso , ọyẹnmwẹ nọ sẹ ima nia i gia gie , rhunmwuda uwu ẹbu etẹn nibun ẹre ima ghi ye .
A ghi gie na tie arowa mwẹ vbe ukpo 1962 nọ gha die owebe Gilead , iro na ka han ima rhunmwuda , uki igbe ẹre ọ khian gbe kevbe wẹẹ , otu ma gie na tie imẹ .
Vbọrhirhighayehẹ , ma na tamuolọyan rẹn wẹẹ , ọ khẹke nọ yo .
Otu na ghi gie mwẹ gha rrie Hemsworth , nọ re ẹvbo ne a na biẹ mwẹ , zẹvbe arọndẹ ne kpataki .
Ukpo ọkpa gbalaka ẹre arowa mwẹ gbe .
Ọ ghi rre , iwinna ọgbaroghe ọghe odin ẹre ima ghi suẹn gha ru . E Scotland , odẹ okuọ vbe England kevbe odẹ Okuọ ọghe Ireland ẹre ima ghaa mu otuẹ la .
Vbe ukpo 1964 , arowa mwẹ na do gha re enọ siẹnro iwinna nọ khian vbe abotu vbe Ireland .
Afiwerriẹ na kegha ya osi si mwẹ rhunmwuda ima wa sọyẹnmwẹ iwinna ne a na mu otuẹ gie etẹn .
Nia , te ọ ghi ya mwẹ ghọghọ vbe I gha yerre ẹghẹ ne I ya winna vbe Abotu .
Te imẹ ghi do rẹn wẹẹ ima gha miẹn ọnrẹn yi , ighẹ iwinna ne ẹi te khọn ima ne a ru vbe ugamwẹ e Jehova , afiangbe nọkhua ẹre a lae miẹn .
Iwinna ọfisi , ebe iyẹn ne a mwamwa , evbare ne a le kevbe iwinna akpehuan ẹre I wa gha ru vbe abotu .
Ugbẹnso , ma ghi vbe ya ru iwinna ọgbaroghe ọghe odin .
Ọna ẹre ọ ghi vbe kie ẹkpotọ yọ , ne ima ya mu otuẹ gie etẹn nibun kevbe emwa ne ima ka gu ruẹ e Baibol vbe ehe ughughan vbe otọ ẹvbo Ireland .
Ma keghi miẹn wẹẹ emwa nibun ne ima ka gu ruẹ e Baibol wa mwẹ alaghodaro vbe odẹ ọghe orhiọn .
Ma keghi do sikẹ egbe sayọ .
E Jehova wa gele fiangbe ima !
Ukpo 1965 vbe Dublin ẹre a do Asikoko Ọgbagbọn nokaro vbe Ireland .
* Agharhemiẹn wẹẹ etẹn wa werriẹ aro daa ukpokpo , te asikoko nii ye mwẹ uhunmwu .
Emwa ni rre kegha re 3,948 vbene 65 na dinmwiame .
A keghi gbẹn ebe ya kpọnmwẹ dọmwadẹ emwa ni mu owa ne arhunmwu 3,500 ni ke otọ ẹvbo ọvbehe rrie asikoko na .
Avbe ọyan owa nii keghi ghọghọ ye uyinmwẹ esi ne etẹn na rhiema .
Vbene ẹmwata , asikoko na keghi ya afiwerriẹ ne kpataki rhiegbe ma vbe Ireland .
Ọtẹn nokpia Arthur gha gbe ọbokhian ne Nathan Knorr vbe ọ rrie asikoko ne a do vbe ukpo 1965
Vbe Arthur rhie My Book of Bible Stories ladian vbe urhuẹvbo e Gaelic vbe ukpo 1983
Vbe ukpo 1966 , odẹ okuọ kevbe odẹ ahọ ọghe Ireland keghi kugbe do gha rre ototọ abotu nọ rre Dublin . Sokpan akugbe vbenian i rre otọ ẹvbo nii , rhunmwuda ighaegbe ọghe emwa ugamwẹ okeke kevbe emwa ni rhiegbe ye otu azẹ .
Te ọ kpa ima odin vbe Ivbi e Catholic kevbe Protestant nibun do deba odẹ ọghe ẹmwata , iran na gha ga e Jehova vbuwe akugbe .
Ọna keghi sunu vbe otu ku abotu ọghe Britain kevbe ọghe Ireland kugbe vbe ukpo 2011 .
A keghi gie ima gha rrie abotu vbe London .
Vbuwe ẹghẹ na , orhiọn mwẹ ma ghi sotọ rhunmwuda emianmwẹ nọ wegbe na tie ẹre Parkinson nọ dekun arowa mwẹ .
May 20 , 2015 ẹre ọdọ ne I rọnmwẹ vbe ukpo 66 ghi sẹ mwẹ rae .
Uwu ẹre da mwẹ gbe . I ye khiẹ ugbẹnsọ , iro wa vbe han mwẹ .
Iyobọ ne arowa mwẹ ghaa ye mẹ i re nekherhe .
Te ẹmwẹ ọnrẹn ye da mwẹ !
Sokpan emwi vbenian keghi ya ọmwa sikẹ e Jehova sayọ .
I keghi do rẹn wẹẹ etẹn nibun hoẹmwẹ arowa mwẹ vbe ọ ghi wu nẹ .
Etẹn nibun ke Ireland , Britain kevbe United States gbẹn elẹta ya rhie ifuẹko mẹ .
E Dennis ne ọtien arowa mwẹ , Mavis ne ọvbokhan rẹn kevbe ivbi iran nikhuo eva , Ruth vbe Judy ma zẹdẹ sẹ mwẹ rae . Iyobọ ne iran hia ru mẹ i gia gie .
Ako ọghe evbagbẹn nọhuanrẹn nọ wa vbe rhie ifuẹko mẹ ọre Aizaia 30 : 18 .
Ako nii khare wẹẹ : “ E Nọyaẹnmwa ye mudia ne ọ tohan uwa .
Ọ mu egbe ne ọ ya tohan uwa , rhunmwuda emwi ne ọ gbae ẹre irẹn ru vbe ẹghẹ hia .
Ọmakin iran ni mu ẹtin yan e Nọyaẹnmwa . ”
Ọ keghi wa rhie igiọdu mẹ ne I na rẹn wẹẹ , te Jehova zinegbe khẹ ẹghẹ nọ khian ya sọfurre ye ọlọghọmwa hia , vbe iyeke ọni , ọ ghi waa ima iwinna ne ima gha sọyẹnmwẹ ọnrẹn vbe agbọn ọgbọn .
I gha muẹn roro vbene ima ya suẹn hẹ , te ọ wa dewuarorua wẹẹ e Jehova wa fiangbe iwinna ikporhu iyẹn nọ maan vbe Ireland .
Ukpamuyọmọ nọkhua nọ , ne I na vbe gha mwẹ ọghae vbe iwinna na .
Vbene ẹmwata , afiangbe nọkhua ẹre a lae miẹn deghẹ ima na ru iwinna ne Jehova waa ima re .
Ya ghee 1988 Yearbook of Jehovah’s Witnesses , ipapa 101 - 102 .
Ya ghee 1988 Yearbook , ipapa 109 - 112 .
‘ Ọ kere ne ahoẹmwọmwa ne u rhiema gha re ọghe ẹmwata kevbe ne a lekpae uyinmwẹ rẹn . ’ — 1 JỌN 3 : 18 .
IHUAN : 72 , 124
De ahoẹmwọmwa nọ ghi hiunsi sẹ ?
Vbọ re ‘ ahoẹmwọmwa ọghe ẹmwata ’ ?
Vbe ima khian ya rẹn hẹ wẹẹ ahoẹmwọmwa ọghe ẹmwata ẹre ima rhiema ?
Vbọ re ahoẹmwọmwa nọ ghi hiunsi sẹ ?
Vbọzẹe ne ọ na yerriọ ?
( Ghee efoto nọ rre omuhẹn . )
AHOẸMWỌMWA nọ hẹnhẹn egbe yan ilele nọ gbae ọre a·gaʹpe .
Ọ keghi re ẹsọhẹ nọ ke obọ e Jehova rre rhunmwuda irẹn ọre Ẹzi ẹre .
( 1 Jọn 4 : 7 ) Ọna ọre ahoẹmwọmwa nọ ghi hiunsi sẹ .
Ọ sẹtin rhiegbe ma vbe odẹ ọghe agiẹngiẹn ne a mwẹ daa emwa ọvbehe kevbe oyaya ne a so mu ọmwa , sokpan evbọ wa demu ọre ekhọe hia ne a ya ru emwi esi ne emwa ọvbehe .
Ebe ọkpa keghi kha wẹẹ , “ a·gaʹpe keghi rhiegbe ma vbe odẹ ne ọmwa ya yin daa emwa ọvbehe . ”
Ma ghaa mwẹ ahoẹmwọmwa ọghe ẹmwata daa emwa ọvbehe , ọ ya ima gha sọyẹnmwẹ , arrọọ ọghe ima vbe gha mwẹ evbọ demu .
2 , 3 .
De vbene Jehova ya rhiẹre ma hẹ wẹẹ irẹn mwẹ ahoẹmwọmwa nọ sẹ otọ ẹko daa emwa nagbọn ?
E Jehova rhiẹre ma wẹẹ irẹn hoẹmwẹ emwa nagbọn uhiẹn vbene ọ te yi Adam kevbe Ivi .
Ọ keghi yi agbọn na , nọ gha re ehe ne emwa nagbọn khian na gha sọyẹnmwẹ arrọọ vbe etẹbitẹ .
Rhunmwuda ima ẹre ọ na ru ena hia , ẹi re rhunmwuda ere ne ọ gha miẹn vbọ .
Yevbesọni , ọ ghi yi Adam kevbe Ivi nẹ , ọ na viọ iran ye uwu e Paradais ne iran gha rrọọ vbe etẹbitẹ .
Adam vbe Ivi ghi sọtẹ nẹ , ahoẹmwọmwa ne ẹi gia gie ẹre e Jehova ghi rhiema .
Ọ keghi ru emwamwa nọ ya dẹ ivbi Adam werriegbe rhunmwuda ọ rẹnrẹn wẹẹ eso vbọ gha hoẹmwẹ irẹn . ( Gẹn .
3 : 15 ; 1 Jọn 4 : 10 ) Ke obọ ne Jehova ya ru eyan ọghe adẹwerriegbe , ẹre irẹn ke ghee emwa nagbọn zẹvbe emwa ne a dẹ werriegbe .
Odẹ ukpo 4,000 ghi gberra nẹ , agharhemiẹn wẹẹ ọ ma gha khuẹrhẹ , Jehova keghi gie ukpọmọkpa nọ mwẹ gha die agbọn , nọ do ya arrọọ ọghẹe dẹ emwa nagbọn werriegbe .
( Jọn 3 : 16 ) Ma kpọnmwẹ e Jehova ye ahoẹmwọmwa ọghe ẹmwata nọ mwẹ daa ima !
Vbọ rhiẹre ma wẹẹ emwa ni ma gba gha sẹtin rhie ahoẹmwọmwa nọ sẹ otọ ẹko ma ?
Ma vbe rhie ahoẹmwọmwa nọ sẹ otọ ẹko ma rhunmwuda te Osanobua yi ima vbene irẹn ye .
Orukhọ ne ima re vbe ukhu keghi ya ọna lọghọ , ọrheyerriọ , ma gha ye sẹtin rhie akpa na ma .
Abel keghi rhiẹre ma wẹẹ irẹn hoẹmwẹ e Jehova vbe ọ ya emwi irri ẹre nọ ghi maan sẹ ya zọese gie Jehova .
( Gẹn . 4 : 3 , 4 ) E Noa keghi rhiẹre ma wẹẹ irẹn mwẹ ahoẹmwọmwa nọ sẹ otọ ẹko daa emwa ni lẹga re , vbe ọ kporhu ma iran vbe ẹghẹ nọ taẹn , agharhemiẹn wẹẹ iran ma fiwerriẹ . ( 2 Pit .
2 :⁠ 5 ) Ebraham wa vbe rhiẹre ma wẹẹ ahoẹmwọmwa nọ wegbe ẹre irẹn mwẹ dae Jehova vbe Osanobua wẹẹ ne ọ ya Aizik zọese .
( Jems 2 : 21 ) Gima gha rhie ahoẹmwọmwa ma uhiẹn vbe ima ghaa rre ọlọghọmwa , zẹ vbene eguọmwadia e Jehova na ruẹ re .
De odẹ ne ima gha ya rhie ahoẹmwọmwa nọ sẹ otọ ẹko ma ?
E Baibol gima rẹn wẹẹ ẹi re “ ẹmwẹ unu kevbe etalọ ” ẹre a ya rhie ahoẹmwọmwa ọghe ẹmwata ma sokpan “ ọ gha re ahoẹmwọmwa ọghe ẹmwata , ne a lekpae uyinmwẹ rẹn . ”
( 1 Jọn 3 : 18 ) Ọ na ghi rhiema wẹẹ ima i sẹtin ya ẹmwẹ ne unu rhiẹre ma wẹẹ ima hoẹmwẹ emwa ọvbehe ra ?
Hiehie !
( 1 Tẹs . 4 : 18 ) Evbọ rhiema ọre wẹẹ , te ọ khẹke ne ima zẹ emwi ru vbọ gha de ọghe ne a ru iyobọ ne emwa ọvbehe .
Ẹi re ne ima gha talọ kẹkan .
Vbe igiemwi , deghẹ ọtẹn ne ima gba ga rre ivbabọ , ẹghẹ nii ọ khẹke ne ima ya tama rẹn wẹẹ agbọn gha maan rẹn ra ?
( Jems 2 : ​ 15 , 16 ) Erriọ ahoẹmwọmwa ne ima mwẹ dae Jehova vbe ya gua ima kpa ya rhiegba ye iwinna ikporhu , ẹi re ne ima gha na erhunmwu kẹkan ne Jehova ruẹ vbe odẹ ọghe ọyunnuan ne emwa nibun gha kporhu iyẹn nọ maan . — Mat .
9 : 38 .
6 , 7 . ( a ) Vbọ re ahoẹmwọmwa “ nọ sẹ otọ ẹko ” ?
( b ) De emwa eso ni rhie ahoẹmwọmwa ọghe abawẹ ma ?
Ukọ e Jọn wẹẹ ne ima gha ‘ rhie ahoẹmwọmwa ọghe ẹmwata ma , ’ ọ vbe gha rhiegbe ma vbe “ uyinmwẹ ” ima .
Ọni rhiema wẹẹ te ọ khẹke ne ahoẹmwọmwa ọghe ima gha re “ nọ sẹ otọ ẹko ” ra ne ẹi ọghe abawẹ .
( Rom 12 : 9 ; 2 Kọr .
6 : 6 ) Ọ ma zẹdẹ khẹke ne ima ba gha ru wẹẹ ima hoẹmwẹ emwa ọvbehe vbene ima ma na gele hoẹmwẹ iran .
Ahoẹmwọmwa ọghe abawẹ i re ahoẹmwọmwa hiehie , uyinmwẹ vberriọ i mwẹ evbọ demu .
Gia guan kaẹn emwa eso ni rhie ahoẹmwọmwa nọ ma sẹ otọ ẹko ma .
Vbe ogba ọghe Idẹn , Esu na ba gha ru wẹẹ umamwẹ Ivi ẹre irẹn gualọ sokpan vbene emwi ghi de hẹ rhiẹre ma wẹẹ , ọ ma hoẹmwẹ Ivi hiehie . ( Gẹn .
3 : 4 , 5 ) Vbe ẹghẹ Oba e Devid , ọsiọre ighẹ Ahitofẹl keghi yae dẹ rhunmwuda ere ne ọ yaro yi .
Ọse ne hogha ẹre Ahitofẹl ghaa khin . ( 2 Sam .
15 : 31 ) Vbe ẹdẹnẹrẹ , erriọ emwa okeke vbe ya si ighaegbe vbuwe iko .
Iran ba gha loo “ ẹmwẹ ne ọ rhiẹnrhiẹn kevbe aranmwẹ erẹrẹ ” ne emwa mieke na gha roro wẹẹ emwa esi ẹre iran khin . — Rom 16 : 17 , 18 .
De inọta nọ khẹke ne ima nọ egbe ima re ?
Ahoẹmwọmwa ne ẹi re ọghe ọkẹnrẹn ẹre ọ khẹke Ivbiotu e Kristi , ẹi re ọghe abawẹ .
Emwa sẹtin ya ahoẹmwọmwa ọghe abawẹ mu emwa rẹrẹ sokpan iran i sẹtin mu e Jehova rẹrẹ .
E Jesu khare wẹẹ a gha rri emwa okeke oya , ‘ a ghi ru iran emwi ne ọ maan ẹwobi . ’ ( Mat .
24 : 51 ) Vbene ẹmwata , ọ ma khẹke ne eguọmwadia e Jehova rhọkpa gha yin uyinmwẹ vbenian .
Inọta nọ ghi khẹke ne ima nọ egbe ima re ọre , ‘ Mẹ gele rhie ahoẹmwọmwa nọ sẹ otọ ẹko ma ra ? ’
Gima ziro yan odẹ ihinrin ne ima gha ya sẹtin rhie ahoẹmwọmwa “ nọ sẹ otọ ẹko ” ma ?
De emwi ne ahoẹmwọmwa ọghe ẹmwata gua ima kpa ya ru ?
Gha sọyẹnmwẹ iwinna esi ne u ru uhiẹn deghẹ emwa i bẹghe ẹre .
Te ọ khẹke ne ima gha ru iyobọ ne etẹn ima vbe “ ẹkhokho ” deghẹ ẹkpotọ na kie , ẹi re ọghe ne a ba bẹghe mwẹ .
( Tie Matiu 6 : 1 - 4 . )
Ako na ẹre Ananaias kevbe Safira ma na musọe .
Iran keghi gi emwa rẹn vbekpae izọhẹ ne iran ru . Ọ ma fo ye evba , iran na vbe fian ba re . Vbọ ghi kẹrikian ?
Iran na miẹn na ghae khẹ iran . ( Iwinna 5 : 1 - 10 ) Sokpan , ahoẹmwọmwa ọghe ẹmwata keghi ya ima sọyẹnmwẹ uhiẹn deghẹ emwa ọvbehe ma rẹn vbekpae iwinna esi ne ima ru .
Vbe igiemwi , Ẹbu Nọ Su ẹre ọ kpemehe evbare orhiọn , sokpan etẹn eso ru iyobọ ne iran vbe iwinna na . Etẹn na i taa ma emwa iwinna ne iran ru , iran i vbe gbẹnnẹ eni iran ye ebe ne a gbennẹ ladian .
De odẹ ne ima gha ya zẹ owẹ nokaro vbe nọ dekaan ọghọ na rhie ne egbe ?
Wa gi ọghọ na rhie ne egbe gha bọbọ uwa egbe .
( Tie Rom 12 : 10 . )
E Jesu wa rhie igiemwi esi yotọ vbe nọ dekaan iwinna ọviẹn ọmwa na rhiegbe yi .
( Jọn 13 : 3 - 5 , 12 - 15 ) Te ima gha hia , ne ima mieke na sẹtin gha mu egbe rriotọ vberriọ .
Uhiẹn , avbe ukọ ọghe Jesu miẹn iyobọ ọghe orhiọn nọhuanrẹn nẹ , iran ke do gha mu egbe rriotọ vbene a ghee Jesu .
( Jọn 13 : 7 ) Ma gha sẹtin gha rhie ọghọ ne emwa ọvbehe deghẹ ima i yaro tila iran rua rhunmwuda ima yo owebe nọ yo , ma fe , ra ma mwẹ ukpamuyọmọ nibun vbe otu e Jehova .
( Rom 12 : 3 ) Emwa keghi tian etẹn ni mwẹ ukpamuyọmọ rhunmwuda iwinna ne iran ru , nọnaghiyerriọ , ọ ma khẹke ne ima gha gbọvo iran , agharhemiẹn wẹẹ te ọ vbe khẹke ne a tian ima rhunmwuda ima vbe gha mwẹ ọghae vbe nene iwinna .
Vbọzẹe ne ọ na khẹke ne etian ọghe ima gha re nọ sẹ otọ ẹko ?
Ya ekhọe hia gha tian etẹn .
Te ọ khẹke ne ima gha loo ẹkpotọ nọ rhirhi kie ya gha tian etẹn rhunmwuda ọ “ rhie ẹtin ye ọmwa iwu . ”
( Ẹfis .
4 : 29 ) Vbọrhirhighayehẹ , ọ khẹke ne etian vberriọ sẹ otọ ẹko .
Deghẹ ẹi erriọ , te ima kpe ẹre ye ewọwọ ra te ima ma hoo ne ima rhie adia nọ khẹke nẹẹn .
( Itan 29 :⁠ 5 ) Uyinmwẹ agabagebe nọ , vbe ima gha tian ọmwa nẹ , ima vbe gha ya unu rhia re rua vbe iyeke .
Ukọ e Pọl wa gha mwẹ ahoẹmwọmwa nọ sẹ otọ ẹko daa emwa ọvbehe .
Ọ keghi rhie igiemwi esi yotọ vbe nọ dekaan na gha ya ekhọe hia tian emwa ọvbehe .
Vbe igiemwi , ọ keghi ya ekhọe hia tian etẹn ni rre Kọrinti ye emwi esi ne iran ru . ( 1 Kọr .
11 :⁠ 2 ) Sokpan , vbe iran ghi yin uyinmwẹ eso nọ ma de yọ , ọ keghi rhie adia nọ khẹke ne iran . — 1 Kọr .
11 : 20 - 22 .
Te ima rhiẹre ma wẹẹ ima hoẹmwẹ etẹn ima ni susẹ deghẹ ima ru iyobọ nọ khẹke ne iran ( Ghee okhuẹn 12 )
De vbene ọghọ ne ima mu ye emwa egbe ya rhiẹre ma wẹẹ ima mwẹ ahoẹmwọmwa nọ sẹ otọ ẹko ?
Wa gha mu ọghọ ye emwa egbe .
E Jehova keghi yi iyi ne ima gha mu ọghọ ye etẹn ima egbe kevbe ne ima gha zẹ emwi obọ .
( Tie 1 Jọn 3 : 17 . )
Ọrheyerriọ , ọ khẹke ne ima ya ẹkhọe hia gha ru vberriọ , ẹi re rhunmwuda ere ne ima gha miẹn vbọ .
Ma sẹtin nọ egbe ima wẹẹ : ‘ De aro emwa ne imẹ mu ọghọ yọ re egbe vbe owa mwẹ ? Emwa ni sikẹ mwẹ nọ ra , ra emwa ni mwẹ ukpamuyọmọ nibun ra emwa ni gha sẹtin ru iyobọ mẹ ?
Ra etẹn ni ma mobọ sikẹ mwẹ , ra ne obọ ma sẹ ọre ẹre imẹ mu ọghọ yọ re egbe ? ’
( Luk 14 : 12 - 14 ) Deghẹ ọtẹn ne a gba ga na de fi osa rhunmwuda azẹ nọ ma khẹke nọ ru ra ọtẹn ne u ru ẹse na ma do kpọnmwọn .
Emwi vberriọ gha sunu , te ọ khẹke ne ima lele adia na : ‘ Wa gha mu ọghọ ye etien uwa egbe vbe ne ai na gui ẹzọ egbe . ’
( 1 Pit . 4 :⁠ 9 ) Ma ghaa lele adia na , te ima khian gha sọyẹnmwẹ ẹse ne ima ya ekhọe hia ru ne emwa ọvbehe . — Iwinna 20 : 35 .
( a ) De ẹghẹ nọ wa ya khẹke ne ima gha mwẹ izinegbe ?
( b ) De emwi eso ne ima gha sẹtin ru ya ru iyobọ ne etẹn ni vburriẹ ?
Gha ru iyobọ ne emwa ni vburriẹ .
E Baibol khare wẹẹ ne ima gha “ ru iyobọ ne emwa ni vburriẹ , ne ima vbe gha mwẹ izinegbe vbe egbe emwa hia . ”
( 1 Tẹs . 5 : 14 , NW ) Etẹn eso ni ghi deziẹn nia vbe odẹ ọghe orhiọn , ka gha vburriẹ .
Sokpan , izinegbe ẹre ima khian gha mwẹ khian vbe egbe etẹn eso ni vburriẹ , ne ima sẹtin gha ru iyobọ ne iran .
Ma sẹtin ya Evbagbẹn Nọhuanrẹn rhie igiọdu ne iran , ma sẹtin gu iran winna vbe ikporhu , ma ghi vbe rhie ehọ ne iran taa yi vbe iran ghaa mwẹ ẹmwẹ ne iran khian taa .
Ọ khẹke ne ima gha yerre wẹẹ ma hia mwẹ ako ne ima na vburriẹ kevbe ako ne ima na hia , nọnaghiyerriọ , ọ ma khẹke ne ima gha roro ẹre wẹẹ etẹn eso digiẹ vbe odẹ ọghe orhiọn vbene nikẹre na vburriẹ .
Ukọ Pọl tobọre yunu kaẹn ako ne irẹn na vburriẹ .
( 2 Kọr . 12 : 9 , 10 ) Ọna rhiema wẹẹ ima gualọ igiọdu vbe obọ etẹn ne a gba ga rhunmwuda ai miẹn ọmwa nọ fo na .
Vbe ima khian ru ne ima vbe etẹn ima mieke na gha maan ẹko egbe ?
Gha re ọmwa nọ gualọ ọfunmwegbe .
Te ima gha hia vbe odẹ ke odẹ ne ima vbe etẹn ima gha maan ẹko egbe uhiẹn deghẹ ima gba muan egbe ẹmwẹ ra iran ru emwi nọ sọnnọ ima .
( Tie Rom 12 : ​ 17 , 18 . )
Ghẹ gui , gha sẹtin mu ọmwa ekhọe sotọ sokpan , ọ khẹke nọ gha re nọ sẹ otọ ẹko .
Vbe igiemwi , ne ima gha te ya kha wẹẹ , “ Ghẹ gui , mu fua , ” ma sẹtin kha wẹẹ , “ I ma roro ẹmwẹ nii I ke tae , lahọ ghẹ gui . ”
Ọfunmwegbe keghi wa ru ekpataki vbe orọnmwẹ .
Ọ ma khẹke ne ọdọ vbe amwẹ ba gha ru wẹẹ iran hoẹmwẹ egbe vbe iran ghaa rre orere sokpan iran gha sẹ uwu owa , iran i ghi guan ye egbe ẹmwẹ , iran gha taa ẹmwẹ nọ wegbe ma egbe ra iran gha khọọn .
Vbe ima khian ya rhiẹre ma hẹ wẹẹ ima ya ekhọe hia yabọ ?
Ya ekhọe hia gha yabọ .
Ọmwa gha ru emwi nọ sọnnọ ima , ma ghi yama rẹn , ma vbe gi emwi nọ ru ima re lahin ima ekhọe rre .
Ma gha vbe sẹtin yabọ emwa ni ma rẹn wẹẹ iran ru emwi nọ sọnnọ ima , deghẹ ima ‘ rhiema ighẹ ima hoẹmwẹ egbe lekpae ne ima na loo ẹtin hia , ne a sẹtin daeyi ighẹ akugbe ne orhiọn nọhuanrẹn rhie ne ọmwa , vbekpa ọfunmwegbe ne ọ dee ima hia kugbe . ’ ( Efis .
4 : 2 , 3 ) Ne ima mieke na sẹtin gha ya ekhọe hia yabọ , te ima gha dia iziro ọghe ima rhunmwuda ahoẹmwọmwa “ i vin ọgbọ emwi abakuru . ”
( 1 Kọr . 13 : 4 , 5 ) Ma ghaa mu ohu etẹn ima , ma sẹtin do khian oghian iran , ọna sẹtin vbe ya ima khian oghian e Jehova . ( Mat .
6 : ​ 14 , 15 ) Ma ghaa na erhunmwu ne emwa ni ru abakuru daa ima , te ima rhiẹre ma wẹẹ ima ya ekhọe hia yabọ iran . — Luk 6 : 27 , 28 .
De aro nọ khẹke ne ima ya gha ghee ukpamuyọmọ vbe otu e Jehova ?
Gha mu ọghe emwa ọvbehe ye okaro .
Ma ghaa mwẹ ukpamuyọmọ vbe otu e Jehova , ọ khẹke nọ gha rhiegbe ma vbe uyinmwẹ ima wẹẹ , ẹi re ‘ ọghe enegbe ima ọkpa ma rẹnrẹn , ọ kere ne ima vbe gha rẹn ọghe emwa ọvbehe . ’
Ọna gha rhiẹre ma wẹẹ ima mwẹ ahoẹmwọmwa nọ sẹ otọ ẹko . ( 1 Kọr .
10 : 24 ) Vbe igiemwi , avbe ukọ ni su ọmwa ẹre ọ ka sẹ asikoko . Iran i sinmwi ehe nọ maan sẹ khẹ ẹgbẹe iran , nọghayayerriọ , ehe ne etẹn ọvbehe ni die asikoko khian tota yi ọre iwinna nọ mu iran .
Ne iran na mu ọghe etẹn ọvbehe ye okaro , te iran rhie ahoẹmwọmwa ọghe ẹmwata ma .
Vbua khian ya sẹtin ya egbe taa igiemwi esi na hẹ ?
De emwi ne ahoẹmwọmwa ọghe ẹmwata ya ọmwa nọ ru orukhọ nọ wegbe ru ?
Miẹn orukhọ ruẹ kue , ne u vbe zobọ vbọ .
Etẹn eso ni ru orukhọ nọ wegbe keghi gbe gue ẹre rhunwmuda ekhue ra ne iran ghẹ ya ekhue mu emwa ni sikẹ iran .
( Itan 28 : 13 ) Uyinmwẹ vberriọ i maan rhunmwuda ọ ya obọ lọghọ ọmwa nọ ru orukhọ kevbe emwa ọvbehe .
Orhiọn nọhuanrẹn ọghe Jehova i ghi loo vbe iko ne ọmwa vberriọ ye . Emwi vbenian sẹtin si olighi ye iko .
( Ẹfis . 4 : 30 ) ahoẹmwọmwa nọ sẹ otọ ẹko , ẹre ọ ya etẹn ni ru orukhọ nọ wegbe , miẹn emwi ne iran ru kue ma ediọn , ne ediọn mieke na ru iyobọ nọ khẹke ne iran . — Jems 5 : 14 , 15 .
De vbene ahoẹmwọmwa nọ sẹ otọ ẹko ru ekpataki sẹ hẹ ?
Ahoẹmwọmwa ọre akpa nọ ghi hiunsi sẹ .
( 1 Kọr . 13 : 13 ) Ọ keghi re ama ne a ya rẹn ima zẹvbe erhuanegbe Jesu kevbe emwa ni ya egbe ta e Jehova nọ re Ẹzi ọghe ahoẹmwọmwa . ( Ẹfis .
5 : 1 , 2 ) E Pọl keghi kha wẹẹ : “ Adeghẹ imẹ i mwẹ ahoẹmwọmwa , emwi kẹkan ọre I khin . ”
( 1 Kọr . 13 : 2 ) Nọnaghiyerriọ , ‘ gi ahoẹmwọmwa ne u rhiema gha re ọghe ẹmwata kevbe ne a lekpae uyinmwẹ rẹn . ’
“ Wa ghẹ ro ighẹ ọfunmwegbe mẹ rhie rrie agbọn hiehie , ẹi re ọfunmwegbe , umozo nọ . ” — MAT .
10 : 34 .
IHUAN : 125 , 135
De “ umozo ” ne Jesu wẹẹ irẹn gha rhie rre ?
Vbua khian ya sẹtin mudia gbain vbe odẹ ọghe orhiọn deghẹ emwa vbuwe ẹgbẹe ruẹ gbodan ghee odẹ ọghe ẹmwata ?
Vbọ khian ru iyobọ nuẹn ya zinegbe deghẹ ọmwa vbuwe ẹgbẹe ruẹ sẹ e Jehova rae ?
1 , 2 . ( a ) De ọfunmwegbe ne ima sọyẹnmwẹ ọnrẹn nia ?
( b ) Vbọzẹe ne ima i na rre agbọn ọfunmwegbe nia ?
( Ghee efoto nọ rre omuhẹn . )
AI MIẸN ọmwa ne ẹi gualọ ọfunmwegbe kevbe agbẹkunsotọ .
Ọna ẹre ọ zẹe ne ima na kpọnmwẹ e Jehova rhunmwuda “ ọfunmwegbe ” ne ọ ya wee ima . Ọfunmwegbe na , ẹre ọ mu ima orhiọn sotọ .
( Fil . 4 : ​ 6 , 7 ) Rhunmwuda ne ima na ya egbe fiohan ne Jehova , te ima ghi mwẹ “ ọfunmwegbe vbe ehe ne Osanobua ye . ”
Ọna rhiema wẹẹ ọsie Jehova ẹre ima khin . — Rom 5 : 1 .
Sokpan ọ ma he sẹ ẹghẹ ne Osanobua khian ya ru ẹre ne emwa rẹn gha rre agbọn ọfunmwegbe .
Vbe ẹghẹ okiekie ẹdẹ ne ima ye na , ighaegbe kevbe emwa ni gbe olighi ẹre ọ gba ehe hia . ( 2 Tim .
3 : ​ 1 - 4 ) Zẹ vbe Ivbiotu e Kristi , te ọ khẹke ne ima khẹ ye egbe , ne ima mieke na sẹtin khọnmiotọ yan Esu kevbe imamwaemwi ohoghe nọ ke obọ re rre . ( 2 Kọr .
10 : 4 , 5 ) Sokpan ukpokpo ọghe emwa ima vbuwe ẹgbẹe ne ẹi ga e Jehova ẹre ọ tua sẹ .
Ne ima mieke na sẹ e Jehova rae , eso sẹtin gha ya ima gbogiẹ rhunmwuda iyayi ọghe ima , iran sẹtin vbe ba ima ifiẹzọ wẹẹ ima khian si ighaegbe ye uwu ẹgbẹe , iran sẹtin wa vbe ya obọ sekhae wẹẹ , iran gha kan ima fua vbuwe ẹgbẹe ra iran ghi kpe ima hin ọmọ rre .
De aro nọ khẹke ne ima ya gha ghee ukpokpo nọ ke obọ ẹgbẹe rre ?
Vbe ima khian ya sẹtin la isievẹn vbenian gberra hẹ ?
3 , 4 . ( a ) Vbe imamwaemwi ọghe Jesu a si ?
( b ) Vbọ khian yae kakabọ gha lọghọ na lele ukpowẹ ọghe Jesu ?
E Jesu rẹnrẹn wẹẹ imamwaemwi ọghe irẹn gha si ighaegbe , nọnaghiyerriọ , te emwa ni lele ukpowẹ ọre khian gha mwẹ udinmwẹ ne iran mieke na setin werriẹ aro daa ukpokpo .
Ukpokpo vbenian sẹtin si olighi ye uwu ẹgbẹe .
Jesu keghi kha wẹẹ : “ Wa ghẹ ro ighẹ ọfunmwegbe mẹ rhie rrie agbọn hiehie , ẹi re ọfunmwegbe , umozo nọ .
I do viọ emọ ikpia aro daa erha iran , emọ ikhuo daa iye iran kevbe amwẹ ọmọ daa iye ọdọ .
Ẹgbẹe ọmwa gha re oghian ne ọ khọ ẹko ọmwa sẹ . ” — Mat .
10 : 34 - 36 .
Emwi ne Jesu yae kha vbe ọ khare wẹẹ , “ Wa ghẹ ro ighẹ ọfunmwegbe mẹ rhie rrie agbọn , ” ọre wẹẹ , te ọ khẹke ne emwa ni hoo ni lele ukpowẹ ọghe irẹn muẹn roro evbọ gha kẹrikian rhunmwuda , imamwaemwi ọghe irẹn sẹtin si ighaegbe .
Vbene ẹmwata , ẹi re te Jesu do si ighaegbe ye uwu ẹgbẹe , ikporhu iyẹn nọ maan ọghe Arriọba ọre iwinna ne Jesu rrie agbọn do ru .
( Jọn 18 : 37 ) Ọrheyerriọ , ẹi khian gha khuẹrhẹ ne emwa ni ga e Jehova deghẹ emwa vbuwe ẹgbẹe ra avbe ọse na gha gbodan ye odẹ ọghe ẹmwata .
De emwi ne erhuanegbe Jesu he ya egbe miẹn ?
E Jesu khare wẹẹ ukpokpo ọghe ẹgbẹe keghi re ọkpa vbe usun ọlọghọmwa ne erhuanegbe ẹre gha werriẹ aro daa .
( Mat . 10 : 38 ) Te erhuanegbe Jesu ghaa zinegbe vbe ẹgbẹe iran zaan iran , uhiẹn vbe a kan iran fua vbe ẹgbẹe rhunmwuda e Jesu ne iran ya egbe ba .
Ọrheyerriọ , emwi ne iran fiyekegbe ma sẹ emwi rhọkpa vbe a gha yae gie afiangbe ne iran miẹn . — Tie Mak 10 : 29 , 30 .
Vbọ khẹke ne ima gha yerre vbe ẹgbẹe ima ghaa gbodan ghee ima rhunmwuda ima ga e Jehova ?
Emwa ni sikẹ ima vbuwe ẹgbẹe ghaa gbodan ghee ugamwẹ ima , te ọ khẹke ne ima ye gha hoẹmwẹ iran , sokpan ma ghi yerre wẹẹ , ahoẹmwọmwa ne ima mwẹ ne Jehova kevbe Kristi ẹre ọ khẹke nọ wegbe sẹ . ( Mat .
10 : 37 ) Ọ khẹke ne ima gha begbe rhunmwuda Esu sẹtin ya ima ru emwi nọ ma khẹke deghẹ ima hoẹmwẹ ẹgbẹe ima sẹ e Jehova .
Gima ziro yan ukpokpo eso nọ ke obọ ẹgbẹe rre kevbe odẹ ne ima khian ya sẹtin lae gberra .
De aro nọ khẹke ne u ya gha ghee ọlọghọmwa ne u ye , deghẹ ọmwa ne uwa gba ru orọnmwẹ i ga e Jehova ?
E Baibol ya obọ sekhae wẹẹ , emwa ni ru orọnmwẹ gha werriẹ aro daa “ orhikhan ẹdẹgbegbe . ”
( 1 Kọr . 7 : 28 ) Deghẹ ọmwa ne uwa gba ru orọnmwẹ i ga e Jehova , orhikhan ọghe orọnmwẹ ghi tua sayọ .
U ghaa rre ọlọghọmwa vbenian , ghẹ gi ẹtin foẹ , ya aro ne Jehova ya ghee isievẹn vberriọ gha ghee ẹre .
Deghẹ ọmwa ne u wa gba rre orọnmwẹ ma hoo nọ ga e Jehova , ọni ma sẹ ne uwa gha ya wannọ egbe ra ne uwa sọ ebe orọnmwẹ . ( 1 Kọr .
7 : 12 - 16 ) Deghẹ ọdọ ne u rọnmwẹ i ga e Jehova , ẹi khian vbe gha mu asanikaro vbe nọ dekaan ugamwẹ e Jehova .
Ọ ghaa yerriọ , te ọ khẹke ne u gha rhie ọghọ nẹẹn rhunmwuda irẹn ọre uhunmwuta ẹgbẹe .
Erriọ vbe khẹke ne ọdọ hoẹmwẹ amwẹ ọnrẹn vbene ọ hoẹmwẹ egbe ẹre , ọ gha khọn rẹn wẹẹ ọvbokhan rẹn i ga e Jehova . — Ẹfis .
5 : 22 , 23 , 28 , 29 .
De ọta nọ khẹke ne u nọ egbuẹ re deghẹ ọmwa ne uwa gba rre orọnmwẹ i hoo ne u gha yo iko ra ikporhu vbe ẹghẹ hia ?
Vbua khian ru deghẹ ọmwa ne uwa gba rre orọnmwẹ i hoo ne u gha yo iko ra ikporhu vbe ẹghẹ hia ?
Ọdafẹn ọtẹn nokhuo ọkpa keghi fian ẹghẹ ne ọtẹn nokhuo na ya yo ikporhu kanmwa .
U ghaa rre ihe vberriọ , u sẹtin nọ egbuẹ wẹẹ : Te arowa mwẹ wẹẹ ne I ghẹ ghi ga e Jehova ra ?
Deghẹ ẹi erriọ , ọ khẹke ne I ru emwi nọ khare ra ?
U gha sẹtin gha mu emwi ya oreghe , orhikhan ghi vbe si yo vbe orọnmwẹ ruẹ . — Fil .
4 : 5 .
De vbene Ivbiotu e Kristi gha ya maa ivbi iran re hẹ ne iran gha ye ọghọ ne ọmwa ne iran gba ru orọnmwẹ ne ẹi ga e Jehova ?
Emọ na koko keghi lọghọ deghẹ ọmwa ne a gba ru orọnmwẹ i ga e Jehova .
Vbene ọta ye , te ọ khẹke ne u maa ivbuẹ re ne iran gha ‘ ye ọghọ ne erha kevbe iye , ’ zẹ vbene Baibol khare .
( Ẹfis . 6 : 1 - 3 ) Sokpan deghẹ ọmwa ne uwa gba ru orọnmwẹ ma kue yọ vbo ?
Ọ khẹke ne u ye gha rhie ọghọ nẹẹn , nọ gha re igiemwi esi ne ivbuẹ .
Rhie aro tua ako ne arowa ruẹ ra ọvbokhan ruẹ na hia , ne u vbe gha tian rẹn ye emwi esi ne ọ ru .
Ghẹ gha ya unu rhia ọmwa ne uwa gba ru orọnmwẹ rua sirra ivbuẹ .
Gi ivbuẹ rẹn wẹẹ , dọmwadẹ ima ẹre ọ khian zẹe ne egbe ima deghẹ ima gha ga e Jehova .
Uyinmwẹ esi ọghe ivbuẹ sẹtin ya ọmwa ne uwa gba ru orọnmwẹ do ga e Jehova .
Loo ẹkpotọ nọ rhirhi kie ya maa ivbuẹ odẹ ọghe ẹmwata ( Ghee okhuẹn 10 )
De vbene evbibiemọ gha ya maa ivbi iran odẹ ọghe ẹmwata hẹ vbe ẹgbẹe nọ ghae egbe ye ugamwẹ ughughan ?
Ugbẹnso , ọmwa ne uwa gba ru orọnmwẹ sẹtin hoo ne ivbuẹ deba re gha ru emwi ukpo ra ne iran gha ye sọs .
Ikpia eso i zẹdẹ kue ne ọvbokhan iran nọ re Osẹe Jehova gha ya e Baibol maa ivbiẹre emwi .
Ọ ghaa yerriọ , te ọtẹn nokhuo nọ rre ihe vberriọ gha hia nọ ye Baibol maa ivbiẹre odẹ ọghe ẹmwata .
( Iwinna 16 : 1 ; 2 Tim . 3 : 14 , 15 ) A sẹtin miẹn wẹẹ arowa ọtẹn nokhuo i kue ne ọvbokhan rẹn gha gu ivbiẹre ruẹ e Baibol ra nọ gha viọ iran yo iko .
Ọ sẹtin lele adia ọghe arowa ẹre , sokpan ọni ma wẹẹ ne ẹi ghẹ loo ẹkpotọ nọ rhirhi gha kie ya maa ivbiẹ emwi vbekpae Jehova .
( Iwinna 4 : 19 , 20 ) Vbọrhirhighayehẹ , ọ gha sẹ ẹghẹ , emọ nii ẹre ọ khian tobọ iran zẹẹ deghẹ iran gha ga e Jehova . — Diut .
30 : 19 , 20 .
*
De emwi nọ gha sẹtin si ọlọghọmwa ye uwu ẹkpo ima kevbe emwa vbuwe ẹgbẹe ima ne ẹi re Osẹe Jehova ?
Ọ gha kẹ , ima ma tama ẹgbẹe ima vbe Avbe Osẹe Jehova suẹn gha gu ima ruẹ e Baibol .
Sokpan , zẹ vbene amuẹtinyan ọghe ima ya wegbe sayọ , ma keghi bẹghe ẹre wẹẹ te ọ khẹke ne ẹgbẹe ima rẹn vbekpa re .
( Mak 8 : 38 ) Gia ziro yan emwi eso ne u gha ru deghẹ ẹgbẹe ruẹ kpokpo ruẹ rhunmwuda odẹ ọghe ẹmwata ne u mudia yi . De emwi nọ gha ya emwa ima vbuwe ẹgbẹe gbodan ghee ima ?
Vbe ima khian ya rhiẹre ma hẹ wẹẹ ima mwẹ agiẹngiẹn daa iran ?
Gha mwẹ agiẹngiẹn daa emwa vbuwe ẹgbẹe ruẹ ne ẹi Osẹe Jehova .
A gha do rẹn odẹ ọghe ẹmwata , o keghi wa gbe ọmwa otiti , sokpan emwa vbuwe ẹgbẹe ima sẹtin gha roro ẹre wẹẹ te a mu ima rẹrẹ ra te ima deba otu dan .
Iran sẹtin vbe gha roro ẹre wẹẹ , ima ma ghi hoẹmwẹ iran rhunmwuda ima i ghi deba iran do ugie emwi ukpo ra avbe ugie ọvbehe nọ ma khẹke Ivbiotu e Kristi .
Iran sẹtin vbe gha roro ẹre wẹẹ emwi dan gha sunu daa ima vbe ima gha wu nẹ .
Vbọrhirhighayehẹ , te ọ khẹke ne ima gha mwẹ agiẹngiẹn daa iran , ma vbe gha danmwehọ iran , ne ima mieke na rẹn vbene ẹmwẹ ima gele ye hẹ vbe ekhọe iran .
( Itan 20 :⁠ 5 ) Ukọ Pọl keghi “ ye egbe khian emwi hia ne emwa hia , ” ne ọ mieke na sẹtin kporhu ma iran .
Ima gha ya egbe tae igiemwi e Pọl , ọ gha vbe biẹ ọmọ esi . — 1 Kọr .
9 : 19 - 23 .
De vbene ọ khẹke ne ima ya gha gu emwa ima vbuwe ẹgbẹe guan ?
Gha ya urhu ne khuẹrhẹ gu iran guan .
E Baibol khare wẹẹ : “ Wa gi ẹmwẹ uwa gha re nọ maan vbe ẹghẹ hia . ”
( Kọl . 4 :⁠ 6 ) Ma sẹtin nọ e Jehova nọ ya orhiọn nọhuanrẹn ru iyobọ ne ima , ne ima mieke na sẹtin gha gu emwa ima vbuwe ẹgbẹe guan vbe odẹ ọghe ọghọ vbe ute .
Ẹi re ẹghẹ hia ma khian ya gu iran gha muan ẹmwẹ vbekpae iyayi ọghe iran .
Deghẹ emwi ne iran ru ra ẹmwẹ ne iran tae na ya ohu mu ima , ọ khẹke ne ima ya egbe ta ukọ e Pọl nọ khare wẹẹ : “ A gha rhovbiẹ ima , ma ghi gha na erhunmwu , a gha kpokpo mwa , ma ghi zinegbe .
A gha talọ ku ima , ma ghi gha ya ẹmwẹ rọkhọrọkhọ wanniẹn ẹmwẹ . ” — 1 Kọr .
4 : 12 , 13 .
De afiangbe ne a lae miẹn vbe ima ghaa mwẹ uyinmwẹ esi ?
Gha mwẹ uyinmwẹ .
Ọ keghi re emwi nọ maan ne ima gha gu emwa ima vbuwe ẹgbẹe ni gbodan guan vbe odẹ ọghe ọghọ vbe ute , sokpan uyinmwẹ esi ne ima rhiema ẹre ọ ru ekpataki sẹ .
( Tie 1 Pita 3 : ​ 1 , 2 , 16 . )
Gi emwa vbuwe egbẹe ruẹ rẹn lekpae odẹ ne u ya loo arrọọ ruẹ wẹẹ avbe Osẹe Jehova sọyẹnmwẹ orọnmwẹ , iran gbaroghe ivbi iran ẹse , iran i mwẹ obọ vbe uyinmwẹ alama oghẹ kvbe wẹẹ , arrọọ ọghe iran mwẹ evbọ demu .
Vbọrhirhighayehẹ , deghẹ emwa ima vbuwe ẹgbẹe ma do deba odẹ ọghe ẹmwata , ọ khẹke ne ima ye gha gha sọyẹnmwẹ , rhunmwuda ne ima na ya ẹko rhiẹnrhiẹn e Jehova .
De emwi ne ima gha ru ne ima mieke na sẹtin gbaengbe ne ẹzọ ?
Mu egbe yotọ .
Hia ne u rẹn emwi nọ gha sẹtin si ẹzọ , ne u mieke na rẹn vbene u gha lae hẹ .
( Itan 12 : 16 , 23 ) Ọtẹn nokhuo ọkpa vbe Australia keghi kha wẹẹ : “ Te erha arowa mwẹ wa kakabọ gha gbodan ye odẹ ọghe ẹmwata .
Ma gha khian mu otuẹ giẹ , te ima ka tama rẹn nẹ vbe efoni , sokpan vbene ima te tama rẹn , te ima ka na erhunmwu ne Jehova ru iyobọ ne ima ya gbe ibiẹ rrie , deghẹ ọ na taa ẹmwẹ nọ ya ohu mu ọmwa .
Te ima mu egbe ẹmwẹ ne ima khian taa yotọ ne ima ghẹ ya taa ẹmwẹ nọ gha ya ohu muẹn .
Ne ima ghẹ mieke na taa ẹmwẹ nọ bungbe , ma i kpẹ gbe , ne imuanẹmwẹ nọ dekaan ugamwẹ ghẹ do si ẹzọ . ”
Vbe ọ khian ru iyobọ nuẹn ne ekhọe ruẹ ghẹ ghi bu abe gbuẹ deghẹ u gu emwa vbuwe ẹgbẹe ruẹ muanẹmwẹ ?
Vbene ẹmwata , ẹi mwẹ uwẹ vbe emwa ruẹ vbuwe ẹgbẹe , ne ẹi ga e Jehova ma zẹdia gba muan egbe ẹmwẹ .
Imuanẹmwẹ vberriọ sẹtin ya ekhọe ruẹ gha bu abe gbuẹ rhunmwuda , u hoẹmwẹ iran .
Ọ ghaa yerriọ , u yerre wẹẹ , ahoẹmwọmwa ne u mwẹ ne Jehova ẹre ọ khẹke nọ wegbe sẹ ne u mwẹ ne ẹgbẹe ruẹ .
Ẹgbẹe ruẹ gha ghi bẹghe vbene u ya mudia gbain vbe odẹ ọghe ẹmwata , iran gele do rẹn wẹẹ , emwi nọ ru ekpataki nọ rhunmwuda ọ dekaan arrọọ .
Vbọrhirhighayehẹ , u i sẹtin gbagbae ye ọmwa egbe nọ do ga e Jehova , sokpan gi iran gha bẹghe ẹre vbe arrọọ ruẹ wẹẹ , a miẹn afiangbe vbe ugamwẹ e Jehova .
Osanobua mwa nọ mwẹ ahoẹmwọmwa keghi kie ẹkpotọ ne emwa hia ya zẹẹ vbene iran gha loo arrọọ ọghe iran hẹ . — Aiz .
48 : 17 , 18 .
17 , 18 .
Vbọ khian ru iyobọ nuẹn ya zinegbe deghẹ ọmwa vbuwe ẹgbẹe ruẹ na sẹ Jehova rae ?
Ọ keghi re emwi nọ da ọmwa sẹ ugboloko deghẹ ọmwa ima vbuwe ẹgbẹe na tobọre ban iko ne a yo ra deghẹ a kaẹn fua vbe iko .
Emwi vbenian gha sunu daa ruẹ , vbọ khian ru iyobọ nuẹn ya zinegbe ?
Rhiegba ye iwinna ugamwẹ e Jehova .
E Baibol na tie , iko ne a mu egbe ẹre yotọ kevbe ne a yo , ikporhu iyẹn nọ maan kẹ kevbe ẹrhunmwu ne a na gha sẹtin ya amuẹtinyan ruẹ wegbe sayọ .
( Jud 20 , 21 ) Sokpan , deghẹ ekhọe ruẹ i rre iwinna ugamwẹ ne u rhiegbe yi ghi vbo ?
Ghẹ gi egbe wọọ .
Ye rhiegba ye iwinna ugamwẹ ne u mieke na sẹtin dia iziro ekhọe ruẹ .
Emwi vbenian sunu daa ọsian nọ gbẹn Psalm 73 .
Ọ ke do gha mwẹ iziro nọ ma gba vbe asẹ ọkpa , orhiọn rẹn ma ghi sotọ . Sokpan vbe ọ ghi lao Ọgua Osa , iziro ọghẹe keghi fiwerriẹ . ( Psm .
73 : 16 , 17 ) Iziro ruẹ gha vbe fiwerriẹ deghẹ u na gha ga e Jehova vbuwe amuẹtinyan .
Vbua khian ya rhiẹre ma hẹ wẹẹ u ku obọ gbe ba emwamwa ọghe Jehova nọ ya gbe ọmwa hin ọkhọ rre ?
Ya ekhọe hia ku obọ gbe ba adia ọghe Jehova .
E Jehova gha gbe ima hin ọkhọ rre , umamwẹ ọghe ima ẹre ọ yae gualọ . Agharhemiẹn wẹẹ ẹi rhiẹnrhiẹn vbobọvbobọ nii , ọ keghi biẹ ọmọ esi vbe okiekie .
( Tie Hibru 12 : 11 . )
Vbe igiemwi , e Jehova wẹẹ ne ima ‘ ghẹ gu iran mu obọ ’ ighẹ emwa ni zẹ utun vbe ehọ .
( 1 Kọr . 5 : 11 - 13 ) Agharhemiẹn wẹẹ ẹi khuẹrhẹ , te ima gha gbaengbe ne etẹn ima vbuwe ẹgbẹe ne a kan fua vbe iko .
Ọ ma khẹke ne ima gha tie iran vbe efoni , ne a gha ya efoni gie uhunmwu gie iran uhiẹn vbe facebook ra ne ima gha gbẹn elẹta gi iran .
De ayayẹro ne ima mwẹ ?
Gha mwẹ ayayẹro .
“ Ẹtin i fo ahoẹmwọmwa nọ zobọ idaehọ . ” Ma mwẹ ayayẹro wẹẹ , emwa ima ni sẹ e Jehova rae , gha werriegbe bu ẹre gha dee .
( 1 Kọr . 13 : 7 ) Ma gha bẹghe afiwerriẹ vbe egbe emwa ima ni sẹ e Jehova rae , ọ khẹke ne ima mu ẹmwẹ iran ye erhunmwu ne ẹtin nọ rre Ebe Nọhuanrẹn rhie ẹrhiọn ye iran iwu , ne iran mieke na sẹtin khuẹnniẹn ye itie ọghe Jehova : “ Werriegbe bu mwẹ gha dee . ” — Aiz .
44 : 22 .
De emwi nọ khẹke ne u ru deghẹ ukpowẹ ọghe Jesu ne u lele si ighaegbe ye ẹgbẹe ruẹ ?
Jesu khare wẹẹ , ahoẹmwọmwa ne ima mwẹ ne irẹn ẹre ọ khẹke nọ wegbe sẹ ne ima mwẹ daa emwa ọvbehe .
Jesu wa gha mwẹ ọnrẹn vbe ilẹkẹtin wẹẹ , erhuanegbe ẹre gha sẹtin da ẹkoata ọghe iran yi uhiẹn vbe ẹgbẹe iran ghaa zẹ iran kpokpo .
Deghẹ odẹ ọghe ẹmwata ne u rhiegbe yi si ighaegbe ye ẹgbẹe ruẹ , ya egbe kọ e Jehova ne u mieke na sẹtin musọe .
Gha sọyẹnmwẹ rhunmwuda ne u na ya ẹko rhiẹnrhiẹn e Jesu kevbe Jehova . Iran gha fiangbuẹ ye amuẹtinyan ne u rhiema !
U gha miẹn ayahọmwaehọ eso nọ dekaan vbene a ya koko emọ hẹ vbe ẹgbẹe nọ ghae egbe ye ugamwẹ ughughan vbe The Watchtower , August 15 , 2002 vbe ototọ ne uhunmwuta “ Inọta Ne Emwa Nọ . ”
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Ọkpa vbe usun ako ne etẹn na ya uhanhan ne a waa ebe yi kporhu vbe ehe ne emwa bi la vbe Lagos nọ re ẹvbo ne emwa na bun sẹ vbe otọ Africa .
Uki uki , emwa ni rhie odẹ ihinrọn ẹre ọ nọ , na do gha gu iran ruẹ e Baibol vbe owa vbe ako ne a sunu yi na
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
E JOSẸF NE OVBI ARIMATIA keghi bu e Pọntiọs Pailet ya tama rẹn nọ mu ikun e Jesu ne irẹn .
Irẹn tobọ irẹn ma rẹn emwi nọ ya irẹn gha mwẹ udinmwẹ vberriọ rhunmwuda ọmwa ne aro ọre kpannọ ugiọnmwẹ erhẹn ẹre Pailet ghaa khin .
Vbọrhirhighayehẹ , ne a mieke na ree Jesu zẹvbe adazẹ , te ọmwa gha zẹ emwi ru zẹ vbene Josẹf ne ovbi Arimatia ru ẹre .
Ughaghe Josẹf ma te yaro yọ wẹẹ e Pailet gha rhie ehọ ne irẹn taa yi , sokpan vbe ọ ghi rẹn nẹ vbe obọ ovbiyokuo ọkpa wẹẹ e Jesu wu nẹ , ọ na kpasẹ yọ ne Josẹf ya mu ikun e Jesu .
E Josẹf na ghi khirhi gha rrie ehe ne Jesu na wu .
Te irẹn ghi khiẹ vbe ẹghẹ na . — Mak 15 : 42 - 45 .
Gha mobọ re Josẹf ne ovbi Arimatia ?
Vbe ọ kaan rẹn kaẹn e Jesu ?
De vbene okha na ya kaan ruẹ hẹ ?
Ebe Mak keghi tie Josẹf “ ọmwa kpataki vbe uwu Iko ore ẹvbo . ”
Iko na keghi re ọghe Sanhedrin nọ re owa ẹzọ ọghe Ivbi e Ju nọ ghi yo sẹ .
Iko na vbe mwẹ ọdakha yan Ivbi e Ju , arriọba Ivbi e Ju kevbe ugamwẹ Ivbi e Ju . ( Mak 15 : 1 , 43 ) Ọna rhiema wẹẹ , ọkpa vbe usun emwa ni khaevbisẹ ẹre Josẹf ghaa khin .
Ukpo ne irẹn na gha zẹ na , ẹre ọ vbe zẹe ne ọ na sẹtin ya miẹn Pailet .
Te ọ ghi vẹẹ na rẹn nia , evbọzẹe ne ọ na gha re ọmwa nọ fe . — Mat .
27 : 57 .
U gha sẹtin ya udinmwẹ gi emwa rẹn wẹẹ e Jesu ọre Ọba nọ kha yan ruẹ ra ?
Iko e Sanhedrin ma zẹdẹ gha maan ẹko e Jesu .
Iran ẹre ọ si uma ya gbe Jesu rua .
Sokpan , e Baibol keghi tie Josẹf ‘ adazẹ nọ mwẹ ekhọe esi . ’
( Luk 23 : 50 ) Te irẹn wa lughaẹn ne emwa nikẹre vbe iko e Sanhedrin . Ọmwa ata nọ ghaa lele uhi Osanobua ẹre ghaa nọ .
Ọ ke vbe gha re “ ọkpa vbe uwu emwa ni mudia khẹ ẹghẹ ne Arriọba Osanobua gha ya rre . ”
Ọna ẹre ọ zẹe ne ọ na do gha re ọkpa vbe erhuanegbe Jesu . ( Mak 15 : 43 ; Mat .
27 : 57 ) Te Igiuhunmwu ọghe Jesu wa gha yẹẹ ọre rhunmwuda ọmwa ne ẹi gualọ ohiẹn eku kevbe ne ẹmwata yẹẹ ẹre nọ .
Ebe Jọn 19 : 38 keghi kha wẹẹ e Josẹf kegha re “ ọrhuanegbe Jesu , sokpan ọ ma rhie egbe ladian rhunmwuda ohan avbe Ju muẹn . ”
Vbọ ya ohan gha mu e Josẹf ?
Rhunmwuda te Ivbi e Ju ghaa ghee Jesu sila sila kevbe wẹẹ , ọmwa ke ọmwa nọ mu ẹtin yan e Jesu , iran ghi khu ẹre hin sinagọg rre .
( Jọn 7 : 45 - 49 ; 9 : 22 ) Emwi ekhue wa gha nọ vbe a gha khu ọmwa fua vbe sinagọg , emwa i ghi ghee ẹre sẹ ọmwa , iran gha zaan rẹn .
Ọna ẹre ọ si ẹre ne ohan na gha mu e Josẹf rhunmwuda , ukpo nọ ye kevbe uyi nọ mwẹ gha te wii ẹre .
Ẹi re Josẹf ọkpa ohan ghaa mu vbenian .
Ebe Jọn 12 : 42 khare wẹẹ , “ eso vbe uwu avbe olotu avbe Ju ye ya Jesu yi , sokpan rhunmwuda avbe Farisi , ohan ma gie iran tae vbe azagba , ne a ghẹ ya khulo iran hin uwu ogua ediọn rre . ”
Ọmwa ọvbehe nọ ghaa rre iko e Sanhedrin ne ohan vbe gha mu vbenian ọre Nikodimọs . — Jọn 3 : 1 - 10 ; 7 : 50 - 52 .
Ọrhuanegbe Jesu ẹre Josẹf ghaa khin sokpan , ohan ma gi ẹre tae vbe azagba .
Evburriẹ vbenian sẹtin si ọfuan ọghe etẹbitẹ rhunmwuda , e Jesu khare wẹẹ : “ Ọmwa ne ọ rhirhi miẹn kue vbe azagba ighẹ ọghomwẹ rẹn khin , erriọ mẹ gha vbe miẹnrẹn kue vbe odaro Erha mwẹ ne ọ rre ẹrinmwi .
Ọmwa ne ọ rhirhi siẹn mwẹ vbe azagba , mẹ gha vbe siẹn ọnrẹn vbe odaro Erha mwẹ ne ọ rre ẹrinmwi . ”
( Mat . 10 : 32 , 33 ) Agharhemiẹn wẹẹ e Josẹf ma wa siẹn Jesu , ọhan ma gi ẹre miẹn kue ighẹ ọrhuanegbe ẹre irẹn khin .
Ohan mu uwẹ vberriọ ra ?
Ọrheyerriọ , e Baibol guan kaẹn emwi esi ne Josẹf ru . Ọ ma ye egbe ba iko e Sanhedrin vbe iran si uma vbene iran khian ya gbe Jesu hẹ .
( Luk 23 : 51 ) Emwa eso khare wẹẹ , ọ gha kẹ , e Josẹf ma gha rre evba vbe iran buohiẹn Jesu .
Vbọrhirhighayehẹ , e Josẹf i ghẹ miẹn emwi ru agharhemiẹn wẹẹ ẹko ma rhiẹnrhiẹn ọnrẹn ye ohiẹn eku ne iran buru .
Ẹghẹ ne Jesu ya wu , ohan ma ghi gha mu e Josẹf , ọ keghi ye egbe ba erhuanegbe Jesu .
Evbọ suigiẹ ye ọna , ọre evbọ rre ebe Mak 15 : 43 nọ khare wẹẹ : “ Josẹf keghi bu Pailet gha khian , ya nọ rẹn wẹẹ ne ọ mu ikun Jesu ne irẹn . ” Udinmwẹ ẹre ọ rhiema mwa .
Ọ khọ wẹẹ sirra e Josẹf ẹre Jesu na wu .
Irẹn ẹre ọ ka rẹn wẹẹ e Jesu wu e Pailet ke rẹn .
Ọni ẹre ọ si ẹre ne ọ na “ yan Pailet unu ruan vbe ọ họn ighẹ Jesu wu nẹ . ”
( Mak 15 : 44 ) Ọ gha kẹ , aro e Josẹfi sẹ ọre vbene Jesu ya wu uwu obalọ hẹ .
Ọ ghaa yerriọ , a sẹtin miẹn wẹẹ ọni ẹre ọ ghi guaekpa ya fi iziro ọghẹe werriẹ , nọ ghi yae mudia gbain ye odẹ ọghe ẹmwata .
Vbe ẹghẹ na , ohan ma ghi zẹdẹ gha muẹn , te irẹn ghi gi emwa rẹn obọ ne irẹn mudia yi .
Uhi ọghe Ivbi e Ju khare wẹẹ , a ghẹ gi ovẹn de ro , a ke ree emwa na buohiẹn uwu gbe .
( Diut . 21 : 22 , 23 ) Sokpan , nọ ne Ivbi e Rom , te iran sẹ ikun orinmwi ọghe avbe izigan ne a gbua ye uhunmwu erhan , ne iran kẹkua vba ra iran ya hẹ iran ya idin ẹvbo ohoho .
Sokpan emwi vberriọ ma sunu dae Jesu .
Vbe ọkpẹn ehe ne Jesu na wu , e Josẹf keghi fian idin ọgbọn ye uwu okuta .
A ma he ree ọmwa rhọkpa ye idin na , nọ rhiema wẹẹ , te Josẹf da si kẹ Arimatia * gha die Jerusalẹm kevbe wẹẹ , te ọ khian gha loo otọ nii zẹvbe itẹ ẹgbẹe ọre .
( Luk 23 : 53 ; Jọn 19 : 41 ) Ne Josẹf na ree Jesu ye idin ne irẹn ma he loo keghi rhiema wẹẹ , ọmwa nọ mwẹ ekhọe esi ẹre nọ . Ọ vbe yae mwẹ amusẹ ighẹ ẹmwẹ akhasẹ nọ khare wẹẹ a gha ree Mẹzaia “ ba iran ni fe . ” — Aiz .
53 : 5 , 8 , 9 .
Ọ mwẹ emwi rhọkpa vbe arrọọ ọghuẹ nọ hiunsi sẹ asikẹgbe ne u gu e Jehova mwẹ ra ?
Ọ rre ebe enẹ ne a gbẹn okha e Jesu yi wẹẹ , vbe a ghi mu e Jesu tuorre nẹ vbe uhunmwu erhan nọ wu yi , e Josẹf keghi ya igbukpọn nọfua vbuọ ọre , ẹre ọ na wa ẹre ye uwu idin nọ tobọre fian .
( Mat . 27 : 59 - 61 ; Mak 15 : 46 , 47 ; Luk 23 : 53 , 55 ; Jọn 19 : 38 - 40 ) E Nikodimọs ọkpa ẹre ọ ru iyobọ ne Josẹf ya ree Jesu .
Ọ keghi viọ emwi eso rre , ne a ya dọlọ ọmwa uwu yi , vbe na ghee ori ne ọ winhin kevbe oziya ne a gua kugbe .
Ọ ma khọ wẹẹ e Josẹf kevbe Nikodimọs ẹre ọ tobọ iran mu ikun e Jesu ya ree ẹre .
Ọ gha kẹ , eguọmwadia , ẹre iran loo ro rhunmwuda ukpo nọ yo ne iran na gha zẹ .
Vbọrhirhighayehẹ , ẹi re iwinna nekherhe iran ru .
Uhi khare wẹẹ , ọmwa nọ ya obọ kaẹn orinmwi , ghi khian ọmwa nọ ma huan vbe ikpẹdẹ ihinrọn , emwi ke emwi ne ọmwa vberriọ vbe ya obọ kaẹn , ghi vbe khian emwi nọ ma huan . ( Nọm .
19 : 11 ; Hag . 2 : 13 ) Ọni rhiema wẹẹ , iran ma gha mwẹ ọghae vbe idugie Alagberra nọ defi uzọla nii rhunmwuda iran ma ghi huan .
( Nọm . 9 : 6 ) Ne Josẹf na ree Jesu zẹvbe adazẹ keghi rhiema wẹẹ erhuanegbe Jesu irẹn khin .
Ẹi mwẹ ihua re nikẹre ni rre iko e Sanhedrin ma gha ya ukpẹ zaan rẹn .
Sokpan ohan ma ghi gha mu e Josẹf vbe ẹghẹ na , te irẹn ghi mu egbe nọ ya mu aro daa emwi ke emwi nọ gha kẹrikian .
Vbe a ghi ree Jesu nẹ , e Baibol ma ghi dọlegbe guan kaẹn Josẹf ne ovbi ẹvbo Arimatia .
Inọta nọ ghi rre ima ekhọe nia ọre wẹẹ : Vbe ọ ghi khian hẹ ?
Ima rhọkpa ma rẹn .
Zẹ vbene ima nana okha re de sin , ọ yevbe ne a miẹn wẹẹ , ọ ye egbe ba Ivbiotu e Kristi , rhunmwuda , ẹghẹ ne ọ ya werriẹ aro daa edanmwẹ , amuẹtinyan ọghẹe na gha wegbe sayọ , erriọ wa vbe ya gha rhie udinmwẹ ma .
Ima wa miẹn emwi kpataki ruẹ vbe okha na .
Inọta nọ ghi khẹke ne ima hia ru erria yan ọre wẹẹ : Ọ mwẹ emwi rhọkpa vbe arrọọ ọghe ima , vbe na ghee , ukpo ne ima na zẹe , iwinna , emwi ewe , ahoẹmwọmwa ne ima mwẹ ne ẹgbẹe ima ra afan vbe iwe ne ima mwẹ nọ hiunsi sẹ asikẹgbe ne ima gu e Jehova mwẹ ra ?
Ọ khọ wẹẹ Arimatia ọre Ramah nọ ghi re Rentis ( Rantis ) vbe ẹdẹnẹrẹ .
Ẹvbo na , ẹre akhasẹ e Samuẹl ke rre . Ke Jerusalẹm gha rrie Arimatia , ọ sẹ ibiriki 22 . — 1 Sam .
1 : 19 , 20 .
“ Wa werriegbe bu mwẹ gha dee , mẹ gha vbe werriegbe bu uwa rre . ” — ZẸK .
1 : 3 .
IHUAN : 120 , 117
De aro ne Jehova ya ghee emwa ni rhaa ?
Vbe ima khian ya gha rhiẹre ma vbe “ ẹdẹgbegbe ” wẹẹ ima muẹn sẹ ighẹ eyan ne ima yan rẹn vbe ima ya egbe fiohan ne Osanobua ?
De emwi ne dọmwadẹ ima gha ru ne ugamwẹ e Jehova gha re nọhuanrẹn ?
1 - 3 . ( a ) De vbene emwi ghaa ye hẹ vbe Izrẹl vbe Zẹkaraia suẹn iwinna akhasẹ ?
( b ) Vbọzẹe ne Jehova na wẹẹ ne emwa rẹn ‘ werriegbe bu irẹn gha dee ’ ?
EBE na kiri nọ tin khian vbe orere iso , okhuo ọkpa na gue ye uwu igarawa nọ yevbe okhuae kevbe ikhuo eva ni mwẹ ifuẹn nọ yevbe ọghe ọlọkọmwọrhu keghi re usun emwi eso ne Zẹkaraia miẹn vbe umian . ( Zẹk .
5 : 1 , 7 - 9 ) Vbọzẹe ne Jehova na mu umian ọghe ọkpadin vbenian ma akhasẹ ọghẹe ?
De vbene emwi ghaa ye hẹ vbe Izrẹl vbe ẹghẹ nii ?
De vbene umian ne Zẹkaraia miẹn ya kaan ima hẹ vbe ẹdẹnẹrẹ na ?
Vbe ukpo 537 B.C.E . , Ivbi Izrẹl ke wa gha sọyẹnmwẹ rhunmwuda , ukpo na , ẹre a fan iran vbe iwe , vbe iyeke ukpo 70 ne iran gbe vbe Babilọn .
Ọna ẹre ọ ghi gua iran kpa ya suẹn emwamwa ọghe na werriegbe mu ugamwẹ ẹmwata gbọọ vbe Jerusalẹm .
Ukpo nọ ghi lelẹe nọ re 536 B.C.E . , iran keghi gbe ẹyotọ ọghe Ọgua Osa .
Rhunmwuda ọyẹnmwẹ nọ ghaa sẹ iran , “ vbene iran ya gha go , te a wa gha họn vbe arriavbehe . ”
( Ẹzra 3 : 10 - 13 ) Sokpan vbe ọ ma he kpẹ wan , eghian na suẹn gha kpokpo iran ne ubọmwẹ ọghe Ọgua Osa ghẹ mwẹ uhunmwu .
Orhiọn keghi gbe ye iran iwu sẹrriọ wẹẹ iran na sẹ iwinna nii rae , ọghe enegbe iran na ghi mu iran . Iran na mu aro daa iwinna ugbo kevbe owa na bọlọ .
Ubọmwẹ ọghe Ọgua Osa keghi dobọyi vbe ukpo enẹirrọvbugie gbalaka .
Ivbi Izrẹl ke wa gha gualọ igiọdu ne iran mieke na werriegbe bu e Jehova gha dee rhunmwuda ọghe enegbe iran ẹre iran ghi gha mu ye okaro .
E Jehova kegha hoo ne iran werriegbe do gha ya udinmwẹ kevbe ekhọe hia ga irẹn .
Vbe ukpo 520 B.C.E . , e Jehova keghi gie Zẹkaraia gie emwa rẹn nọ ya ye iran re rre , evbọzẹe ne irẹn na fan iran vbe imu vbe Babilọn .
Evba ye Zẹkaraia kha ọre “ Jehova Yerre . ” Eni na keghi ye ima re rre emwi kpataki nọ dekaan aro ọmwa ne Osanobua khin .
Agharhemiẹn wẹẹ Ivbi izrẹl mianmian emwi ne Jehova ru ne iran , e Jehova ma mianmian emwa rẹn .
( Tie Zẹkaraia 1 : 3 , 4 . )
E Jehova keghi rhie ilẹkẹtin ne emwa rẹn wẹẹ irẹn gha ye iran obọ , ne iran mieke na sẹtin mu ugamwẹ nọhuanrẹn gbọọ , sokpan ọ na vbe ya obọ sekhae ne iran wẹẹ irẹn i khian miẹn ugamwẹ okeke yi .
Nia , gima ziro yan umian nogie ehan kevbe nogie ihinrọn ne Zẹkaraia miẹn .
Ma gha miẹn vbene Jehova ya gua emwa rẹn kpa hẹ kevbe emwi ne ima gha miẹn ruẹ vbọ vbe ẹdẹnẹrẹ .
De emwi ne Zẹkaraia miẹn vbe umian nogie ehan ?
Vbọzẹe ne a na gbẹnnẹ emwi ye obọ eveva ọghe nene ebe na kiri ?
( Ghee efoto nọ rre omuhẹn 1 . )
Vbe ebe Zẹkaraia uhunmwu ẹnrẹn 5 , e Zẹkaraia keghi gbẹn ọnrẹn yotọ umian nọ mu ohan ne irẹn miẹn .
( Tie Zẹkaraia 5 : 1 , 2 . )
Vbe umian na , e Zẹkaraia keghi miẹn ebe na kiri nọ tin khian vbe orere iso .
Utanmwẹ ọnrẹn kegha re ibata 30 vbene uvbẹmwẹ ọnrẹn na gha re ibata 15 .
A keghi we ebe na kiri na rua .
Igiuhunmwu ọghe ibuohiẹn ẹre a gbẹn ye obọ eveva . ( Zẹk .
5 : 3 ) Obọ ọkpa ẹre a mobọ gbẹn emwi yi vbe ebe na kiri , sokpan rhunmwuda vbene igiuhunmwu na ru ekpataki sẹ hẹ , a keghi gbẹn ọnrẹn ye obọ eveva .
Ọ ma zẹdẹ khẹke ne Ivbiotu e kristi gha rhaa ( Ghee okhuẹn 5 - 7 )
5 , 6 .
De aro ne Jehova ya ghee oyi ?
Tie Zẹkaraia 5 : 3 , 4 .
Te emwa hia khian na iyẹn egbe iran ma e Jehova vbe ẹdẹ ibuohiẹn , sokpan egbe emwa ni ya eni ẹnrẹn waengbe ẹre ọ khian ke suẹn .
Emwa ni hoẹmwẹ e Jehova rẹnrẹn wẹẹ ọ ma khẹke ne a gha rhaa rhunmwuda uyinmwẹ vberriọ keghi ‘ sa ọrho ye eni Osanobua . ’
( Itan 30 : 8 , 9 ) Ọmwa nọ rhaa sẹtin miẹn emwi muna ; ọ sẹtin wẹẹ ẹsọn ọ gbe irẹn ra ohanmwẹ ẹre ọ si ẹre ye irẹn egbe .
Vbọrhirhighayehẹ , ọmwa arovbẹmwẹ ẹre ọ do oyi . Uhi Osanobua ẹre ọmwa vberriọ rhie owẹ gberra .
Te ọ vbe ye aro tila eni e Jehova rua kevbe uhi ẹre . Ebe Zẹkaraia 5 : 3 , 4 khare wẹẹ : “ Ihẹn gha la uwu owa ọghe avbe oyi hia , ọ gha rre iran owa , ọ ghi ya iran khian itowa . ”
Te ibuohiẹn Osanobua sẹtin la uwu owa ne emwa na ru emwi dan ne a ya asigbe kevbe isanrẹn khui .
Ọna rhiema wẹẹ emwi rhọkpa i sẹtin mu idobo ye ibuohiẹn ọghe Jehova .
Irẹn bẹghe emwi hia ne emwa rẹn ru vbe ẹkhokho .
Ọmwa nọ rhaa sẹtin muẹn lẹre ne arriọba , enọ yan isiwnna ne ọ na winna , ediọn vbe iko , evbibiẹ ọre sokpan , ẹi sẹtin muẹn lẹre ne Osanobua , rhunmwuda te irẹn khian vẹ ọre rua emwi hia ni rre ẹkhokho vbe ọ gha sẹ ẹghẹ .
( Hib . 4 : 13 ) Orhiọn ọmwa keghi sotọ vbe a ghaa gu emwa na gba ẹko ẹre mu obọ . — Hib .
13 : 18 .
De emwi ne ima gha ru , ne ihẹn nọ rre ebe na kiri na tie ne emwa ni rhaa ghẹ sẹ ima egbe ?
Odẹ ke odẹ ne ọmwa ya rhie emwi ne ẹi ọghẹe keghi sọnnọ e Jehova .
Ọ keghi re ukpamuyọmọ ne ima na rẹn ilele nọ gbae ọghe Jehova . Ma gha sẹtin gha lelẹe , ma i khian sa ọrho ye eni ẹnrẹn .
Odẹ vbenian , e Jehova gha miẹn ima fan vbe ẹghẹ nọ khian ya buohiẹn emwa ni mema rraa uhi ẹre .
8 - 10 . ( a ) Vbe a ya ihẹn na vẹn kha ?
( b ) De eyan ne Ọba e Zẹdekaia ma mu sẹ ?
Igiuhunmwu nogieva na gbẹn ye ebe na kiri nọ tin khian vbe orere iso keghi ya obọ sekhae ne “ iran ni vẹn ihẹn ta ohoghe ” vbe eni Osanobua .
( Zẹk . 5 : 4 ) Evba ya ihẹn ne a vẹn kha , ọre ne a si agbada vbe unu taa ẹmwẹ , vbe odẹ nọ rhiema wẹẹ , ẹmwẹ ne a taa i re ohoghe , ra ne a ru eyan ne ai khian su gọ , nọ dekaan emwi eso ne a gha ru kevbe ne ai vbe ru .
Te ọ khẹke ne ọmwa nọ ya eni e Jehova vẹn ihẹn rẹn wẹẹ , emwi vberriọ i re emwi ne a ya gbakiyẹyẹ .
Ọna ọre emwi ne Zẹdekaia ru zẹẹ .
Irẹn ọre ọba nokiekie nọ kha yan Jerusalẹm .
E Zẹdekaia keghi yan ma e Jehova wẹẹ irẹn gha gbe uhunmwu kotọ ne ọba e Babilọn .
Sokpan e Zẹdekaia ma mu eyan rẹn sẹ , rhunmwuda ọni , e Jehova keghi buohiẹn gbẹe vbe ọ khare wẹẹ : ‘ Vbene a na miẹn wẹẹ mẹ ọrọre Osanobua ne ọ rrọọ , e Babilọn ẹre ọba e [ Zẹdekia ] ra wu yi , rhunmwuda ọ rraa uhi ọghe ọba e Babilọn ne ọ ma ẹre ọba , ọ ma vbe muẹn sẹ ighẹ ile nọ gu ẹre ta . ’ — Ezik .
17 : 16 .
Ne Ọba e Zẹdekaia na ya eni e Jehova ru eyan , ọ te khẹke nọ muẹn sẹ . ( 2 Krọ .
36 : 13 ) Sokpan ọ keghi ya lẹ gbinna ọba Igipt nọ miẹn ọnrẹn fan vbe obọ e Babilọn . Erhọkpa ma gba re . — Ezik .
17 : 11 - 15 , 17 , 18 .
11 , 12 . ( a ) De eyan nọ ghi ru ekpataki sẹ vbe eyan hia ne ima he ru ?
( b ) De vbene eyan ne ima yan rẹn vbe ima ya egbe fiohan ne Jehovah ya dekaan odẹ ne ima ya loo arrọọ ọghe ima hẹ ?
E Jehova wa vbe danmwehọ vbe I ma gha ru eyan .
Ẹi zẹdẹ tila re rua , nọnaghiyerriọ , ọ khẹke ne ima gha mu eyan ọghe ima sẹ nọ mieke na miẹn ima yi . ( Psm .
76 : 11 ) Eyan nọ ghi ru ekpataki sẹ vbe eyan hia ne ima he ru , ọre ne ima ru vbe ima ya egbe fiohan ne Jehova .
Ma keghi yan rẹn vbe ẹdẹrriọ wẹẹ , ọ baa ra ọ khọ , irẹn ma gha ga .
Vbe ima khian ya sẹtin mu eyan na sẹ hẹ ?
Ma gha sẹtin mudia gbain vbe edanmwẹ ke edanmwẹ ne ima werriẹ aro daa vbe arrọọ ọghomwa , te ima rhiẹre ma wẹẹ eyan ne ima yan rẹn i re emwi ne a ya rhẹghẹrẹ .
( Psm . 61 : 8 ) Vbe igiemwi , deghẹ ọmwa na gha gu ima gbe ọkiẹkiẹ vbe isiwinna ra vbe owebe , vbe ima khian ru ? Te ọ khẹke ne ima gbaengbe ne emwi vberriọ nọ mieke na rhiema wẹẹ ima lele iyi ọghe Jehova .
( Itan 23 : 26 ) Deghẹ ẹgbẹe nọ ghae egbe ye ugamwẹ ughughan ẹre ima na waan , ẹi re emwi nọ khẹke nọ ne ima gha rinmwian e Jehova nọ ru iyobọ ne ima ya gha rhie akpa nọ khẹke Ivbiotu e Kristi ma , agharhemiẹn wẹẹ ọmwa rhọkpa i rre ẹgbẹe ima nọ rhie igiọdu ne ima ra ?
Ma kpọnmwẹ e Jehova vbe ẹghẹ hia ye ahoẹmwọmwa nọ mwẹ daa ima kevbe ne ọ na gbaroghe ima ra ?
Ma tie Baibol ẹdẹgbegbe ra ?
Ma yan rẹn vbe ima ya egbe fiohan ne Jehova wẹẹ ima gha ru ena hia , nọnaghiyerriọ , te ọ khẹke ne ima ru vberriọ .
Ma gha rhiegba ye ugamwẹ e Jehova , te ima rhiẹre ma wẹẹ ima hoẹmwẹ ọnrẹn kevbe wẹẹ , irẹn ẹre ima ya arrọọ ọghe ima fiohan na .
Ugamwẹ ne ima rhie ne Jehova i re ọ ta kua na ti sẹ , ọ khẹke nọ gha rhiema vbe uyinmwẹ ima vbe ẹghẹ hia .
Ma gha mu eyan ọghe ima sẹ , ma gha yin arrọọ ọghe etẹbitẹ . — Diut .
10 : 12 , 13 .
De emwi ne ima miẹn ruẹ vbe umian nogie ehan ne Zẹkaraia miẹn ?
Emwi ne ima miẹn ruẹ vbe umian nogie ehan ne Zẹkaraia miẹn ọre wẹẹ , ọ ma khẹke ne emwa ni ga e Jehova gha rhaa kevbe ne iran gha vẹn ihẹn taa ohoghe .
Umian na vbe ya ima rẹn wẹẹ , e Jehova ma gi egbe Ivbi Izrẹl wọọ irẹn , agharhemiẹn wẹẹ iran ghaa ru orukhọ .
Ọ rẹn vbene emwi ghaa ye iran hẹ , vbe eghian iran zẹ iran kpokpo .
E Jehova keghi rhie igiemwi esi ya otọ ne ima , vbe nọ dekaan odẹ nọ ya mu eyan rẹn sẹ vbe egbe Ivbi Izrẹl .
Ọ gha vbe ru iyobọ ne ima ya gha mu eyan ọghe ima sẹ .
Odẹ ọkpa nọ ya ru iyobọ ne ima , ọre ne ọ na yan ma ima wẹẹ , irẹn gha ho emwa dan kevbe emwi dan bẹkun vbe uhunmwu otagbọn .
Umian ọvbehe ne Zẹkaraia ghi miẹn sugiẹ yọ wẹẹ ọ gha gele ru vberriọ .
14 , 15 . ( a ) De emwi ne Zẹkaraia miẹn vbe umian nogie ihinrọn ?
( Ghee efoto nọ rre omuhẹn 2 . ) ( b ) De emwi ne okhuo nọ rre uwu okhuae demu ? Vbọzẹe ne a na khui ẹre gbua ?
Ebe na kiri nọ tin khian ẹre Zẹkaraia ka bẹghe vbe umian , nia , odibo keghi tama rẹn wẹẹ , “ Ghee , emwi ọvbehe vbe dee . ”
Vbe ọ ghi bẹghe vbe umian nogie ihinrọn na ?
Ọ kegha re igarawa ne a ya mwaan emwi nọ yevbe okhuae .
( Tie Zẹkaraia 5 : 5 - 8 . )
Okhuae na kegha mwẹ “ ugue oze . ”
A ghi we ẹre rua , e Zẹkaraia keghi bẹghe okhuo ọkpa vbe uwu ẹre , “ ọ tota ! ”
Odibo nii keghi tama e Zẹkaraia wẹẹ okhuo na mudia ye ihe “ uyinmwẹ dan . ”
U miẹn orhirhi nọ gbe ku e Zẹkaraia vbe okhuo nii khian te ladian vbuwe okhuae ne a gu ẹre yi !
Awarọkpani ẹre odibo ya zẹgiẹ gu ẹre .
Vbe ọna demu ?
Umian na rhiẹre ma wẹẹ , e Jehova i kue yọ hiehie ne emwa rẹn gha yin uyinmwẹ ọkhọ .
Ọ gha bẹghe uyinmwẹ vberriọ , ọ wa gbe ukhu ẹre rua vbobọvbobọ ni . ( 1 Kọr .
5 : 13 ) Evbọ suigiẹ ye ọna , ọre vbene odibo nii ya ye ugue oze gu okhuae nii .
E Jehovah i kue ne ọmwa rhọkpa ya uyinmwẹ dan mu ugamwẹ ọghẹe nọhuanrẹn rhia ( Ghee okhuẹn 16 - 18 )
( a ) De emwi ọvbehe ne Zẹkaraia ghi vbe bẹghe ?
( Ghee efoto nọ rre omuhẹn 3 . ) ( b ) De ehe ne ikhuo eva ni mwẹ ifuẹn ghi mu okhuae nii gha rrie ?
Emwi ọvbehe ne Zẹkaraia ghi bẹghe kegha re ikhuo eva ni mwẹ ifuẹn ni wegbe vbe na ghee ọghe ọlọkọmwọrhu .
( Tie Zẹkaraia 5 : 9 - 11 . )
Te ikhuo na wa lughaẹn ne okhuo nọ rre uwu okhuae .
Ifuẹn iran nọ wegbe ẹre iran ya tin gha dee do mu okhuo dan nii nọ rre uwu okhuae .
Vbe iran ghi muẹn gha rrie ?
“ E Babilọn ” ẹre iran ya muẹn fi .
Vbọ ghi zẹ ne iran na mu okhuae nii ya fi e Babilọn ?
17 , 18 . ( a ) Vbọzẹe ne Babilọn na re ehe nọ khẹke ne a hẹ “ Uyinmwẹ Dan ” yi ?
( b ) Vbọ ghi re atamuolọyan ọghe ima nia vbe nọ dekaan uyinmwẹ dan ne a yin ?
Ivbi Izrẹl ni ghaa rrọọ vbe ẹghẹ Zẹkaraia wa rẹn wẹẹ e Babilọn ẹre ọ khẹke ne a hẹ emwi dan yi .
Ivbi Izrẹl ni waan vbe Babilọn rẹn vbene ẹvbo nii ye hẹ .
Ọ ma zẹdẹ gha khuẹrhẹ ne iran ya gbaengbe ne uyinmwẹ ohọhọ kevbe igẹbọ nọ gbọzinia vbe Babilọn .
Umian na keghi rhie ilẹkẹtin ne iran wẹẹ , e Jehova gha werriegbe mu ugamwẹ nọhuanrẹn gbọọ vbe Izrẹl .
Sokpan umian na keghi ye Ivbi Izrẹl re rre , iwinna nọ bi ye iran izabọ , ọni ọre , ne iran gha ga Osanobua vbe odẹ ne irẹn kue yi .
Osanobua i kue ne emwa rẹn gha yin uyinmwẹ dan .
E Jehova ẹre ọ viọ ima la otu ọghẹe , irẹn ẹre ọ gbaroghe ima rhunmwuda ọ hoẹmwẹ ima , nọnaghiyerriọ , te ọ khẹke ne ima gha gae vbe odẹ nọhuanrẹn .
Ọ ma khẹke ne emwa ni yin uyinmwẹ dan gha rre uwu ẹbu emwa ọghe Jehova .
De vbene umian ọghe ọyunnuan ne Zẹkaraia miẹn ya kaẹn ima hẹ vbe ẹdẹnẹrẹ ?
Umian nogie ehan kevbe nogie ihinrọn ne Zẹkaraia miẹn keghi ya obọ sekhae ne emwa ni ma kue ban emwi dan ne a ru kevbe wẹẹ , e Jehova i kue hiehie ne emwa rẹn gha yin uyinmwẹ ọkhọ .
Umian na vbe rhiẹre ma wẹẹ , te ọ khẹke ne emwa ni ya ekhọe hia ga Osanobua gha khuiwu emwi dan .
Ọ vbe ya ima mwẹ ilẹkẹtin wẹẹ ima ghaa ya ẹko rhiẹnrhiẹn e Jehova , ọ gha fiangbe ima , ẹi khian buohiẹn uwu gbe ima .
Ẹrhiọn hia ne ima loo ro ya mudia gbain vbe agbọn orukhọ na gha biẹ ọmọ esi .
Gha mwẹ ọnrẹn vbe ilẹkẹtin wẹẹ ima gha musọe vbe ẹtin e Jehova !
Sokpan vbọ khian ya ima gha mwẹ ilẹkẹtin wẹẹ ugamwẹ ẹmwata gha gba ehe hia vbe uhunmwu otagbọn na ?
Vbe ima ya rẹn hẹ wẹẹ e Jehova gha gbogba ga otu ọghẹe zẹ vbene orueghe nọkhua ya sikẹ otọ ?
A gha rhie ewanniẹn ye avbe inọta na vbe ako iruẹmwi nọ ghi sọregbe .
“ Ena hia gha wa sunu fẹẹrẹ a deghẹ uwa họn ẹmwẹ ne Nọyaẹnmwa Osanobua . ” — ZẸK .
6 : 15 .
IHUAN : 17 , 136
De ilẹkẹtin ne umian nokiekie ne Zẹkaraia miẹn rhie ne emwa Osanobua ?
De igiọdu ne ima miẹn vbe emwi ne oke oze eva kevbe ikẹkẹ okuo mudia yi ?
Vbọ ye hẹ vbe ekhọe ruẹ ighẹ iwinna ibowa nọ ghi hiunsi sẹ nọ khian vbe obọ vbe ẹdẹnẹrẹ ?
1 , 2 .
Vbe umian nogie ihinrọn ne Zẹkaraia miẹn ghi sẹ ufomwẹ nẹ , de vbene emwi ye gha ye hẹ ne Ivbi e Ju vbe Jerusalẹm ?
UMIAN nogie ihinrọn ne Zẹkaraia miẹn ghi sẹ ufomwẹ nẹ , iro keghi gba ẹko .
Sokpan ẹrhiọn keghi lae Zẹkaraia iwu rhunmwuda ne Jehova na ya obọ sudu wẹẹ irẹn gha buohiẹn emwa dan ni taa ohoghe .
Ọrheyerriọ , emwi rhọkpa ma he fiwerriẹ .
Te emwa wa ye gha yin uyinmwẹ ọkhọ , ibiba ibeleku ne a fi .
Ọ ma fo ye evba , Ọgua Osa ne a bọ ghẹghẹ ye rre otọ .
Vbọ ghi zẹ ne Ivbi e Ju na rherhe yangbe iwinna ne Osanobua waa iran re ?
Ra ọghe enegbe iran ẹre iran do ru vbe Jerusalẹm ?
E Zẹkaraia wa rẹn wẹẹ Ivbi e Ju ni ke Babilọn gha die Jerusalẹm kegha re emwa ni mwẹ amuẹtinyan .
Iran ọre emwa ne “ orhiọn nọhuanrẹn guakpa . ”
Iran keghi sẹ owa iran kevbe iwinna iran rae gha die Jerusalẹm .
( Ẹzra 1 : 2 , 3 , 5 , NW ) Iran nibun keghi kpa hin ẹvbo ne iran na guẹ otọ kevbe ne a na biẹlẹ iran , gha rrie ehe ne iran ma he sẹ ẹdẹ .
Akpawẹ iran ma ghee ubọmwẹ Ọgua Osa zẹvbe emwi nọ hiunsi , iran ghẹ kue gha die Jerusalẹm rhunmwuda ehe ne iran khian la sẹ ibiriki 1,000 .
Te iran vbe mu arrọọ ọghe iran ye ikpadede rhunmwuda ẹvbo eghian nibun ne iran la gberra .
3 , 4 .
De isievẹn ne Ivbi e Ju ni rrie Jerusalẹm werriẹ aro daa ?
De vbene okhian nii mobọ gha ye hẹ ?
Vbe iran khian vbe odẹ , ẹi mwẹ iran ma gha muẹn roro vbene Jerusalẹm khian ghi gha ye hẹ .
Eniwanrẹn ni rre uwu ẹbu iran , ni rẹn vbene Jerusalẹm ka mose hẹ , ẹre ọ tama iran ni ma he ka rẹn e Jerusalẹm vbekpa re .
( Ẹzra 3 : 12 ) Vbene ọ ta ye wẹẹ u deba iran vbe okhian nii , vbua te khian hẹ vbe u bẹghe Jerusalẹm ?
Orhiọn gha te gbe yọ ruẹ iwu ra vbe u bẹghe wẹẹ irunmwu sọn rhu avbe itowa ni ghi rre Jerusalẹm ?
Ughaghe u gha te ya egbe ekẹn ne ghete nọ lẹga e Babilọn gha gie ọghe Jerusalẹm nọ guọghua kevbe nọ we yotọ vbe ako ne orrẹ kevbe ẹkhu te ye .
Vbọrhirhighayehẹ , iran ma gi orhiọn gbe ye iran iwu rhunmwuda , aro iran dae vbene Jehova ya gbaroghe iran do sẹ Jerusalẹm .
Iran keghi gbe aka ye ehe ne Ọgua Osa te ye , ya gha zọese gie Jehova ẹdẹgbegbe vbe iran wa sẹ e Jerusalẹm .
( Ẹzra 3 : 1 , 2 ) Rhunmwuda izọghae ne iran gha mwẹ vbe omuhẹn , ọ na yevbe ne a miẹn wẹẹ emwi rhọkpa i sẹtin gbe orhiọn ye iran iwu .
Gberra iwinna Ọgua Osa ne iran ghaa ru , iran ye vbe gha mwẹ iwinna ọvbehe nọ bi ye iran izabọ , vbe na ghee owa obọ iran na dọlọyi , iwinna ugbo vbe rre evba , iran gha vbe rri evbare .
( Ẹzra 2 : 70 ) Ẹi re iwinna nekherhe iran mu aro daa .
Vbuwe ena hia , eghian na suẹn gha zẹ iran kpokpo .
Ohan ma te mu iran vbe omuhẹn sokpan rhunmwuda ne eghian na kpokpo iran sẹ ukpo 15 , orhiọn keghi gbe ye iran iwu .
( Ẹzra 4 : 1 - 4 ) Isievẹn nọ ghi khọ sẹ ehia , ọre vbe ọba Pẹsia mu awua ye iwinna nọ ghaa khian vbe Jerusalẹm vbe ukpo 522 B.C.E .
Ọna ghi sunu , ọ keghi yevbe ne a miẹn wẹẹ iwinna nọ khian vbe Jerusalẹm i khian ghi mwẹ uhunmwu ẹdẹ . — Ẹzra 4 : 21 - 24 .
De vbene Jehova ya ru iyobọ ne emwa rẹn hẹ ?
E Jehova wa rẹn wẹẹ igiọdu gha ru iyobọ ne emwa rẹn , ọna ẹre ọ zẹe ne ọ na ya umian nokiekie nọ mu ma e Zẹkaraia rhie ilẹkẹtin ne ivbi e Ju .
Ọ keghi gi iran rẹn wẹẹ irẹn hoẹmwẹ iran kevbe wẹẹ , irẹn gbọyẹmwẹ ye iwinna ne iran he ru .
Ọ na vbe rhie ilẹkẹtin ne iran wẹẹ irẹn gha gbogba ga iran vbe iran gha werriegbe ya suẹn iwinna ne irẹn waa iran re .
E Jehova keghi yan ma iran wẹẹ : “ Ena hia gha wa sunu fẹẹrẹ a deghẹ uwa họn ẹmwẹ ne Nọyaẹnmwa Ọsanobua . ” — Zẹk .
6 : 15 .
( a ) De vbene umian nogie erẹnrẹn ne Zẹkaraia miẹn ya suẹn hẹ ?
( Ghee efoto nọ rre omuhẹn . ) ( b ) Vbọzẹe ne avbe ẹsin nii na gha mwẹ ona ughughan ?
Ọ khọ wẹẹ umian nokiekie ne Zẹkaraia miẹn ẹre ọ rhie igiọdu ne emwa Osanobua sẹ nikẹre .
( Tie Zẹkaraia 6 : 1 - 3 . )
Hia ne u ya aro ekhọe ruẹ bẹghe umian na , vbe ne a ya gie ẹre : Ikẹkẹ okuo enẹ keghi vin dee vbe uwu ẹkpo oke oze eva , iran mu egbe okuo .
Ẹsin ni mwẹ ona ughughan ẹre ọ ghaa si avbe ikẹkẹ na , nọ ghi zẹe ighẹ a rẹn emwa ughughan ni hin ẹnrẹn khian .
E Zẹkaraia keghi nọ , “ De emwi ne a ya avbe ikẹkẹ okuo nii kha yi ? ”
( Zẹk .
6 : 4 ) Ma tobọ ima vbe hoo ne ima rẹn evbọ demu rhunmwuda ọ kaẹn ima .
E Jehova ye loo avbe odibo ọghẹe ya gbogba ga emwa rẹn
7 , 8 . ( a ) De emwi ne oke eva na mudia yi ?
( b ) Vbọzẹe ne oke eva na , na re ọghe oze yi ?
Ugbẹnso , oke keghi mudia ye arriọba vbe Baibol .
Emwi ọkpa ẹre oke eva ne Zẹkaraia miẹn vbe umian kevbe oke eva ne Daniẹl vbe miẹn vbe umian mudia yi .
Ọkpa vbọ keghi mudia ye ọdakha ọghe Jehova ne ẹi mwẹ ufomwẹ vbene nọkẹre na mudia ye Arriọba e Mẹzaia ne Jesu kha yan .
( Dan . 2 : 35 , 45 ) Ke obọ ne Jesu ya suẹn gha kha vbe ukpo 1914 , oke eva na , ẹre ọ zẹe ighẹ a hoo ọghe Jehova mwẹ amusẹ vbe uhunmwu otagbọn mwa .
Vbọzẹe ne oke eva na , na re ọghe oze yi ?
Rhunmwuda te oze wa vbe fi wainwain vbe na ghee igoru .
Ọna ẹre ọ zẹe ne Jehova na wẹẹ ne Ivbi Izrẹl ya oze kun owa ukpọn , ọ ghi sẹ ẹghẹ , ọ na wẹẹ ne iran vbe yae bọ Ọgua Osa vbe Jerusalẹm .
( Ẹks . 27 : 1 - 3 ; 1 Ọba 7 : 13 - 16 ) Oke eva nọ re ọghe oze na , keghi rhiema wẹẹ ọdakha ọghe Jehova kevbe ọghe Mẹzaia keghi re nọ wa hiunsi . Ma gha miẹn afiangbe nọkhua kevbe agbẹkunsotọ vbe ototọ Arriọba na .
De emwa ni ghaa hin avbe ikẹkẹ okuo khian , de iwinna ne a waa iran re ?
De emwi ne avbe ikẹkẹ okuo kevbe iran ni hin ẹnrẹn khian mudia yi ?
Avbe odibosa ẹre ọ hin avbe ikẹkẹ okuo na khian .
( Tie Zẹkaraia 6 : 5 - 8 . )
Vbe iran ke dee ? “ Akharha e Nọyaẹnmwa ọghe otọ agbọn hia ” ẹre iran ke dee .
De uhunmwu nọ gie iran re ?
Te Osanobua gie iran gha rrie ehe ughughan vbe otagbọn ne iran ya gbogba ga emwa rẹn katekate , ne obọ emwa ni rre “ odẹ okuọ ” ghẹ vba iran .
Ọna suigiẹ yọ wẹẹ e Jehova i ghi dọlegbe kue ne Babilọn mu emwa rẹn ye imu .
U miẹn vbene ẹmwẹ igiọdu na ya rhie orhiọn ye Ivbi e Ju iwu hẹ !
Iran ma ghi gha fian afiama wẹẹ eghian iran gha do mu idobo ye iwinna iran .
De ilẹkẹtin ne emwa ọghe Osanobua mwẹ vbe ẹdẹnẹrẹ rhunmwuda ẹmwẹ akhasẹ ọghe Zẹkaraia nọ dekaan ikẹkẹ okuo kevbe emwa ni hin ẹnrẹn khian ?
E Jehova ne okaolotu ọghe emwa iyokuo ye loo avbe odibo ọghẹe ya gbogba ga emwa rẹn , ọ vbe loo iran ya rhie igiọdu ne iran zẹ vbene ọ ru ẹre vbe ẹghẹ Zẹkaraia . ( Mal .
3 : 6 ; Hib . 1 : 7 , 14 ) Ke ne Jehova ya fan emwa rẹn hin imu Ọghe Babilọn Nọkhua rre vbe ukpo 1919 , te ugamwẹ ẹmwata ghi wa vẹwae khian agharhemiẹn wẹẹ emwa Osanobua wa werriẹ aro daa isievẹn nibun . ( Arhie .
18 : 4 ) Rhunmwuda avbe odibosa gbogba gae ima , esa i rrọọ ne ima ya gha fian afianma deghẹ otu e Jehova gha werriegbe de ye imu ọghe ugamwẹ ohoghe .
Nọghayayerriọ , alaghodaro ẹre otu e Jehova khian gha mwẹ khian .
Umian ne Zẹkaraia miẹn , keghi ya ima mwẹ ilẹkẹtin wẹẹ , ma rre ototọ ugue ọghe oke eva na .
Vbọzẹe ne esa i na rrọọ ne ohan gha mu ima vbe ẹghẹ orueghe nọkhua ?
Vbe ne ẹi khian ghi kpẹ gbe , arriọba hia ni rre agbọn Esu gha si ivbiyokuo ọghe iran koko ne iran do dunmwu emwa Osanobua rua . ( Ezik . 38 : 2 , 10 - 12 ; Dan . 11 : 40 , 44 , 45 ; Arhie .
19 : 19 ) Vbe akhasẹ ọghe Ezikiẹl , ọ keghi gie ivbiyokuo na , zẹvbe okuku nọ gba iso hia , ni ya ohu hin ẹsin dee do guọghọ emwa Osanobua . ( Ezik .
38 : 15 , 16 ) * Esa rrọọ ne ohan ya gha mu ima ra ?
Hiehie !
Ivbiyokuo ọghe Jehova rre ima iyeke .
Vbe ẹghẹ orueghe nọkhua , avbe odibosa gha guọghọ emwa ni rhirhi gbodan ghee ọdakha ọghe Jehova . ( 2 Tẹs .
1 : 7 , 8 ) Ẹdẹ ne ẹdẹrriọ gha yọn gbe !
Sokpan , de ọmwa nọ khian gha re ọkaokuo ọghe ivbiyokuo e Jehova vbe ẹrinmwi ?
12 , 13 . ( a ) De emwi ne Osanobua wẹẹ ne Zẹkaraia ru ?
( b ) Vbe ima ya rẹn hẹ wẹẹ Jesu ẹre ọ ke uniẹn e Devid zọ ladian ?
Umian erẹnrẹn ẹre Zẹkaraia ọkpa miẹn .
Emwi ne Nọyaẹnmwa ghi wẹẹ nọ ru nia , nọ dekaan umian nọ miẹn , keghi rhie igiọdu ne emwa ni werriegbe suẹn gha bọ Ọgua Osa .
( Tie Zẹkaraia 6 : 9 - 12 . )
E Heldai , Tobaija kevbe Jedaia keghi re Ivbi e Ju ni da ke Babilọn rre . Osanobua na wẹẹ ne Zẹkaraia viọ igoru kevbe esiliva ne Ivbi Izrẹl ya ru izọhẹ vbe obọ iran , nọ yae ru ẹrhu ẹde . ( Zẹk .
6 : 11 ) Uhunmwu e Zẹrubabẹl ne Gọvina nọ ke uniẹn Devid rre ẹre Osanobua wẹẹ ne Zẹkaraia mu ẹrhu ẹde nii yi ra ?
Ẹo .
Ẹi mwẹ ọ ma kpa emwa ni ghaa rre evba odin vbe ọ mu ẹrhu ẹde nii rhuẹ Ogiohẹn ighẹ Jọsua .
Ne Zẹkaraia na mu ẹrhu ẹde rhuẹ ogiohẹn ighẹ Jọsua rhiema wẹẹ te a ma re ọba ra ?
Hiehie ! Ẹi re uniẹn ọba e Devid ẹre Jọsua la rre .
Nọnaghiyerriọ , ukpo ọba ma khẹke ẹre .
Sokpan ena hia keghi mwẹ emwi kpataki nọ demu .
Ọ keghi ya ginna ọmwa na khian zẹ ye ukpo ọba kevbe ogiohẹn vbe ẹghẹ nọ dee vbe odaro .
Ọmwa na khian zẹ ye ukpo ogiohẹn keghi re ọmwa nọ khian zọ ke uniẹn e Devid ladian .
E Baibol wa gima rẹn wẹẹ e Jesu nọ . — Aiz .
11 : 1 ; Mat . 2 : 23 .
De iwinna nọ bi ye izabọ ọghe Jesu zẹvbe Ọba kevbe Ohẹn ?
Ne Jesu na re Ọba kevbe Ohẹn , irẹn ọre ọkaokuo ọghe ivbiyokuo e Jehova vbe ẹrinmwi .
Nọnaghiyerriọ , ọ keghi hia vbe odẹ ke odẹ ne emwa Osanobua gha mwẹ ọfunmwegbe kevbe agbẹkunsotọ vbe agbọn nọ lighua na , ne aro emwa na kpannọ ugiọnmwẹ erhẹn . ( Jer .
23 : 5 , 6 ) Vbe ne ẹi khian ghi kpẹẹ gbe , Jesu Kristi ẹre ọ khian mu asanikaro ya guọghọ agbọn Esu nọ mieke na sinmwi oseghe ne ọdakha ọghe Jehova kevbe emwa rẹn . ( Arhie .
17 : 12 - 14 ; 19 : 11 , 14 , 15 ) Sokpan vbene Jesu te buohiẹn emwa nagbọn , ọ mwẹ iwinna kpataki nọ gha ru .
15 , 16 . ( a ) De iwinna ne kpataki nọ he rhiegbe ma vbe otu e Jehova vbe ẹdẹnẹrẹ ? Gha winna iwinna na ?
( b ) De vbene emwi khian gha ye hẹ vbe ufomwẹ Ukpo Arriaisẹn Ọkpa ne Kristi khian ya Kha ?
Ẹi re iwinna Ọba kevbe ọghe Ohẹn ọkpa ẹre ọ bi ye izabọ ọghe Jesu , irẹn ẹre ọ khian vbe ‘ bọ Ọgua Osa . ’
( Tie Zẹkaraia 6 : 13 . )
Vbe ẹdẹnẹrẹ , iwinna Ọgua Osa ne a bọ ne Jesu ru , keghi re ne ọ na fan emwa ọghe Jehova hin imu e Babilọn Nọkhua rre , ọ na vbe werriegbe mu iko ọghe Ivbiotu e Kristi gbọọ vbe ukpo 1919 .
Ukpo 1919 nii , ẹre ọ vbe ru emwamwa ne “ ọguọmwadia esi kevbe nọ wan ” gha dia iwinna ne kpataki nọ khian vbe owa ugamwe nọkhua ọghe orhiọn vbe uhunmwu otagbọn mwa . ( Mat .
24 : 45 ) E Jesu wa ye kpe emwa Osanobua huan vbe odẹ ọghe orhiọn , ne ugamwẹ ne iran rhie ne Jehova gha re nọ huanrẹn . — Mal .
3 : 1 - 3 .
Vbe Ukpo Arriaisẹn Ọkpa ne Kristi khian ya Kha , irẹn vbe emwa 144,000 ni khian deba re kha zẹvbe ọba kevbe ohẹn gha ya emwa nagbọn khian enọ gbae .
Vbe iyeke ọni , emwa ni ga Osanobua vbe odẹ ọghe ẹmwata ẹre ọ khian ghi gha rre agbọn ọgbọn .
Ẹghẹ nii , ugamwẹ ẹmwata ghi do gba ehe hia vbe uhunmwu otagbọn !
De ilẹkẹtin ne Jehova ghi rhie ne Ivbi e Ju ? Vbọ ya ru iyobọ ne iran hẹ ?
De vbene ẹmwẹ akhasẹ ọghe Zẹkaraia ya ru iyobọ ne Ivbi e Ju hẹ ?
E Jehova yan rẹn wẹẹ irẹn gha gbaroghe iran ne iran mieke na sẹtin ru iwinna iran sẹ ufomwẹ .
Ẹmwẹ igiọdu na keghi rhie ẹrhiọn ye iran iwu .
Sokpan , de vbene ibozẹghẹ emwa khian ya sẹtin ru iwinna ọrhẹnrhẹn vberriọ hẹ ?
Ẹmwẹ ne Zẹkaraia ghi tama iran keghi rhie igiọdu ne iran .
Iran ma ghi gha gbawawẹ deghẹ iran gha sẹtin winna iwinna nii sẹ ufomwẹ .
Gberra Heldai , Tobaijah kevbe Jedaia ni wa ru iyobọ ye iwinna Ọgua Osa ne a bọ na , e Jehova na vbe tama iran wẹẹ , “ emwa ni rre urria gha rre , iran ghi do ru iyobọ ye ubọmwẹ Ọgua Osa e Nọyaẹnmwa . ”
( Tie Zẹkaraia 6 : 15 . )
Ne Ivbi e Ju na gha mwẹ ilẹkẹtin wẹẹ e Jehova rre iran iyeke , iran na ya udinmwẹ ya werriegbe suẹn Ọgua Osa ne a bọ agharhemiẹn wẹẹ a mu awua yọ .
Vbe ọ ma he kpẹ vba , idobo ne arriọba e Pẹsia te mu ye iwinna nii keghi lahin odẹ rre .
Ukpo 515 B.C.E . ẹre ubọmwẹ ọghe Ọgua Osa ghi sẹ ufomwẹ . ( Ẹzra 6 : 22 ; Zẹk .
4 : 6 , 7 ) Sokpan , ẹmwẹ akhasẹ na keghi kaẹn emwi nọ hiunsi nọ sunu vbe ẹdẹnẹrẹ .
E Jehova i khian mianmian ahoẹmwọmwa ne ima mwẹ daa re !
( Ghee okhuẹn 18 , 19 )
De vbene Zẹkaraia 6 : 15 ya mwẹ amusẹ hẹ vbe ẹdẹnẹrẹ ?
Vbe ẹdẹnẹrẹ , ẹbu emwa nibun ẹre ọ ga Osanobua vbe odẹ ọghe ẹmwata . Iran keghi ya ekhọe hia , ẹghẹ , orhiọn kevbe emwi ewe ne iran mwẹ ya ru izọhẹ nọ ghi “ maan sẹ ” gie Jehova .
( Itan 3 :⁠ 9 ) Vbe ima ya rẹn hẹ wẹẹ e Jehova gbọyẹmwẹ ye iwinna ima ?
Yerre wẹẹ , e Heldai , Tobaijah kevbe Jedaia ẹre ọ viọ emwi rre , ne Zẹkaraia ya ru ẹrhu ẹde .
Ẹrhu ẹde nii keghi do gha re “ ayere ” ọghe izọhẹ ne iran ru ye ugamwẹ ẹmwata . ( Zẹk .
6 : 14 ) E Jehova i khian vbe mianmian hiehie emwi esi ne ima ru vbe ugamwẹ ọghẹe . ( Hib .
6 : 10 ) Te ọ khian gha ya aro nọ ghaan ghee ẹre vbe etẹbitẹ .
De vbene umian ne Zẹkaraia miẹn ya kaẹn ima hẹ vbe ẹdẹnẹrẹ ?
Emwi hia na he fiangbua vbe ugamwẹ ẹmwata vbe ẹdẹ okiekie na keghi suigiẹ yọ wẹẹ , e Jehova kevbe Jesu ẹre ọ dia re . Ma keghi re ọkpa vbe otu e Jehova ne emwa rẹn na mwẹ agbẹkunsotọ kevbe ọfunmwegbe .
Te otu na khian gha rrọọ vbe etẹbitẹ .
Emwamwa ọghe Jehova nọ dekaan ugamwẹ nọ hianrẹn “ gha wa sunu . ”
Nọnaghiyerriọ , gha sọyẹnmwẹ rhunmwuda ne u na rre uwu ẹbu emwa ọghe Jehova , u vbe gha “ họn ẹmwẹ ” nẹẹn .
Odẹ vbenian , u do gha rre ototọ igbaroghe ọghe Ọba kevbe Ogiohẹn ọghomwa kẹ kevbe avbe odibosa .
Hia vbe odẹ ke odẹ ne u rhiegba ye ugamwẹ ẹmwata .
U ghaa ru ọna , e Jehova gha ya ugue gue ruẹ la uwu ẹghẹ nọ ghi kẹ vbe agbọn ọwiẹyi na , ya sẹ etẹbitẹ !
Adeghẹ u hoo nu rẹn sayọ , ya ghee The Watchtower , May 15 , 2015 , ipapa 29 - 30 vbe ototọ ne uhunmwuta “ Inọta Ne Emwa Nọ . ”
ERHA e John keghi dinmwiamẹ zẹvbe Osẹe Jehova vbe ovbi ẹvbo ne a tie ẹre Gujarat vbe India vbe odẹ ukpo 1950 .
Te John , etiọn rẹn isẹn nikpia , etiọn rẹn nikhuo kevbe iyẹe wa gha gbodan ye ugamwẹ erha iran rhunmwuda , e sọs e Catholic ẹre iran mu yan uhunmwu .
Ẹdẹ ọkpa , erha e John keghi gie ẹre nọ rhie ẹnvẹlop gie ọtẹn ọkpa .
Vbe owiẹ nii , e John keghi fian ikpianbọ re vbe ọ khian we ẹgbẹdin rua .
Ọ wa dae . Ọrheyerriọ , ọ na ya usọmwẹ ukpọn gbalọ nene obọ nọ ghaa tue esagiẹn , vbe iyeke ọni , ọ na gha rhie uhunmwu ne erha gie ẹre .
E John ghi sẹ evba , ọvbokhan ọtẹn nokpia ne erha gie ẹre uhunmwu gie , ẹre ọ do vba vbe owa . Osẹe Jehova vbe nọ .
Ọtẹn nokhuo na khian ghi miẹn John ẹnvẹlop , ọ keghi bẹghe ẹre wẹẹ ọ fian obọ . Ọ na gue John hiẹre , ọ na gbe ukhunmwu yọ , ọ ke do gbalọe .
Vbe iyeke ọni , ọ keghi gbe eti ne John .
Vbuwe ẹghẹ na , ọtẹn nokhuo na , kegha ya urhu ne khuẹrhẹ kporhu ma rẹn .
Rhunmwuda obọ esi ne ọtẹn nokhuo na ya muẹn , aro ne John te ya ghee Avbe Osẹe Jehova na suẹn gha fiwerriẹ .
Ọ keghi nọ ọtẹn nokhuo na ọta eva , nọ dekaan imamwaemwi eva ọghe Avbe Osẹe Jehova nọ lughaẹn ne ọghe ugamwẹ ọvbehe .
Ọ keghi nọ deghẹ Jesu ọre Osanobua kevbe deghẹ ọ khẹke ne Ivbiotu e Kristi gha na erhunmwu gie Meri . Ọtẹn nokhuo na , ka ruẹ vbene a ya zẹ urhuẹvbo e John nọ re Gujarati , urhuẹvbo na , ẹre ọ ghi wa ya zẹ ewanniẹn ye inọta ọghe John .
Vbe iyeke ọni , ọ na rhie ebe ẹmu nẹẹn , nọ mwẹ uhunmwuta nọ khare wẹẹ “ This Good News of the Kingdom . ”
Vbe John ghi tie ebe na , ọ keghi wa rẹn wẹẹ ẹmwata nọ rre Baibol ẹre na khin . ọ na vbe ya nọ ohẹn e sọs nọ yo , ọta eva nọ ka nọ ọtẹn nokhuo re .
Ohu keghi mu ohẹn nii sẹrriọ wẹẹ , ọ na fi e Baibol gbe John .
Ọ na gha vannọ mu e John wẹẹ : “ U wa khian Esu !
Do ma mwẹ re ehe ne Baibol na wẹẹ Jesu i re Osanobua .
I wẹẹ ne u ma mwẹ re ehe ne Baibol na kha wẹẹ ne u ghẹ ga e Meri .
Ma mwẹ re ! ”
Te egbe wa wọọ e John rhunmwuda vbene ohẹn nii ya gha fi ọkpanike , ọ na wa yọ ọkpankpan ye John egbe . Evba nii e John na tama ne ohẹn wẹẹ , I ghi werriegbe lae sọs e Catholic . ”
Ọ ma ghi gele laọ !
Avbe Osẹe Jehova na ghi suẹn gha gue John ruẹ e Baibol , ọ keghi miẹn odẹ ọghe ẹmwata yi , ọ na khian Osẹe Jehova .
Ọ ghi sẹ ẹghẹ , etien John nibun keghi do deba odẹ ọghe ẹmwata .
Agharhemiẹn wẹẹ ọ sẹ odẹ ukpo 60 ne ẹtẹ nii ghi rrie , ama nii ye rre John obọ do fi ebanban .
Ọ ma mianmian hiehie obọ esi ne ọtẹn nokhuo nii ya muẹn , nọ ghi zẹe wẹẹ ọ do rẹn odẹ ọghe ẹmwata . — 2 Kọr .
6 : 4 , 6 .
ZẸ VBENE Uhi e Mosis khare , ọ mwẹ ẹghẹ nọ khẹke ne Ivbi e Ju ya gha vẹn ihẹn .
Sokpan vbe ẹghẹ e Jesu , te emwa wa gha ruẹ gberra egbe sẹrriọ wẹẹ , te iran vẹn ihẹn ye emwi ne iran rhirhi taa ne emwa mieke na yaeyi .
Ọna ẹre ọ si ẹre ne Jesu na gbodan yọ igbava .
Ọ keghi rhie adia na ne iran : “ Deghẹ ‘ Ẹẹn ’ nọ wẹẹ ‘ Ẹẹn ’ Deghẹ ‘ Ẹo ’ nọ wẹẹ ‘ Ẹo . ’ ” — Mat .
5 : 33 - 37 ; 23 : 16 - 22 .
Ebe na tie ẹre Theological Dictionary of the New Testament keghi kha wẹẹ , “ Iyobemwihia ẹre Ivbi e Ju ghaa vẹn ihẹn yi . ” Ughaghe emwi nọ si ẹre ne Ivbi e Ju na gha vẹn ihẹn vbenian , ọre ne ebe uhi ọghe Ivbi e Ju na tie ẹre Talmud , na hae ye ugan emwi hia nọ dekaan emwi ne a vẹn ihẹn yi ; ke ne ai sẹtin su gọ kẹ kevbe ne a gha sẹtin su gọ .
Ẹi re Jesu ọkpa ẹre ọ gbodan ye uyinmwẹ na .
Vbe igiemwi , oghẹn ọkpa ọghe ugamwẹ Ivbi e Ju vbe gbodan yọ . Ọtokha ọghe Ivbi e Ju na tie ẹre Flavius Josephus keghi gbẹn vbekpa iran wẹẹ : “ Iran i vẹn ihẹn rhunmwuda iran yayi wẹẹ , ọmwa nọ vẹn ihẹn , khọ sẹ ọmwa nọ mema taa ohoghe .
Iran vbe yayi wẹẹ , ọmwa ne ai sẹtin ya ẹmwẹ ọnrẹn yi , sokpan wẹẹ ọ ka vẹn ihẹn nẹ , keghi re ọmwa ohoghe ọghe ohanabe . ”
Ebe eso ne Ivbi e Ju gbẹn nọ ma deba Evbagbẹn Nọhuanrẹn na tie ẹre Wisdom of Sirach , ra Ecclesiasticus , ( 23 : 11 ) keghi kha wẹẹ : “ Ọmwa nọ vẹn ihẹn vbe ẹghẹ hia keghi ọmwa nọ wa rraa uhi . ”
Ọna ẹre ọ si ẹre ne Jesu na wẹẹ ne ima ghẹ gha vẹn ihẹn ye emwi ne ẹi mwẹ esa .
Ma ghaa taa ẹmwata vbe ẹghẹ hia , esa i rrọọ ne ima ya gha vẹn ihẹn ne emwa mieke na ya ẹmwẹ ne ima taa yi .
3 Gha So Ihuan Oghọghọ !
Ke ẹghẹ gha dee ẹre eguọmwadia e Jehova ke ya ihuan rhie urhomwẹ gie ẹre .
Abọ nọ ru ekpataki nọ vbe ugamwẹ ẹmwata .
Sokpan ekhue ra ohan i gi emwa eso so ihuan vbe ehe ne emwa ọvbehe ye .
De emwi eso ne ima gha ru , ne ima mieke na sẹtin ya ekhọe hia gha so ihuan urhomwẹ gie Jehova ?
Vbe ako iruẹmwi na , ma gha ziro yan evbọzẹe ne ọ na khẹke ne ima gha ya oghọghọ so ihuan vbe iko , azẹvbiro eso vbe rrọọ nọ gha ru iyobọ ne ima ya gha so ihuan ẹse .
8 Uwẹ Lẹgbinna E Jehova Ra ?
13 Ya Egbe Ta Odẹ Ne Jehova Ya Buohiẹn Ata Kevbe Odẹ Ne Ọ Ya Rhie Itohan Ma
Ma gha miẹn emwi kpataki ruẹ vbe emwamwa ọghe ẹvbo ne a lẹgbinna vbe otọ Izrẹl .
Vbe ako iruẹmwi nokaro , ma gha guan kaẹn vbene emwa ni ru orukhọ ya lẹgbinna e Jehova vbe ẹdẹnẹrẹ .
Vbe ako iruẹmwi nogieva , ma gha ziro yan vbene ima khian ya gha ya egbe tae Jehova hẹ vbe odẹ ne ọ ya yabọ , aro nọ ghaan ne ọ ya ghee arrọọ kevbe odẹ ne ọ ya buohiẹn ata .
18 “ U Ghaa Zẹ Emwi Obọ Te A Ra Fiangbuẹ Yọ ”
20 He Iziro Nọ Ma Gba Ọghe Emwa Nagbọn Yotọ
25 Ghẹ Kie Ẹkpotọ Ye Emwi Rhọkpa Nọ Gha Ya Ive Nii La Ruẹ Ban
Ako iruẹmwi eva na keghi hẹnhẹn egbe yan adia ne Pọl rhie ne Ivbiotu e Kristi vbe Kọlose .
Nokaro keghi rhan otọ emwi ne ima gha ru vbe iziro nọ ma gba ọghe emwa nagbọn ghaa yẹẹ emwa nibun vbe ẹdogbo ne ima ye .
Nogieva keghi gi ima rẹn odẹ ne ima gha ya biegbe ne emwi ke emwi nọ gha sẹtin ya afiangbe ne Jehova ve la ima ban .
30 De Afiwerriẹ Eso Ne U Gha Ru Ne U Mieke Na Gu Obọ Etẹn Vbe Iko Ọgbọn Ne U Ghi Ye ?
“ Ọ kere ne a gha so ihuan urhomwẹ ghe Osanobua mwa . ” — PSM .
147 : 1 .
IHUAN : 10 , 2
De vbene ihuan ne a so ru ekpataki sẹ hẹ vbe ugamwẹ ẹmwata ?
De emwi eso nọ khẹke ne u ru , ne u mieke na sẹtin ya ekhọe hia gha so ihuan gie Jehova ?
De afiwerriẹ eso ne a ru vbe ebe ihuan ọgbọn ọghomwa ?
Vbua khian ya sẹtin miẹn ere vbọ hẹ ?
Vbọzẹe ne ihuan ne a so na ru ekpataki ?
ỌGBẸN IHUAN ọkpa na họn usi ẹre rre keghi kha wẹẹ : “ Ẹmwẹ ne unu keghi ya ọmwa ro iro .
Ẹgiọn ne a kpe keghi gua ọmwa kpa , sokpan ihuan ne a so keghi ya ọmwa ye emwi rre . ”
Ọ keghi re emwi nọ wa ru ekpataki ne ima gha ya ihuan rhie urhomwẹ ne Erha mwa nọ rre ẹrinmwi rhunmwuda ima hoẹmwẹ ọnrẹn .
Ẹi khabe ne ihuan ne a so na wa hiunsi vbe ugamwẹ e Jehova deghẹ edọmwadẹ ima ẹre ọ so ẹre ra te a koko so ẹre vbe iko .
2 , 3 . ( a ) De aro ne etẹn eso ya ghee ihuan ne a so vbe iko ?
( b ) De inọta eso ne ima khian ziro yan ?
De aro ne uwẹ ya ghee ihuan ne a so vbe iko ?
Ọ ya ekhue muẹn ra ?
Vbe ihe eso , ikpia i so ihuan vbe azagba .
Deghẹ ediọn i mu asanikaro vbe ihuan ne a so ra iwinna ọvbehe ẹre ọ mu iran vbe etẹn ghaa so ihuan , ọna i khian zẹdẹ gha re igiemwi esi ne etẹn nikẹre vbe iko . — Psm .
30 : 12 .
Ma ghaa ghee ihuan ne a so zẹvbe emwi nọ hiunsi vbe ugamwẹ ọghomwa , ma i khian gha kpa hin uwu Ọgua Arriọba rre vbe ẹghẹ ne a ya so ihuan .
Inọta nọ ghi khẹke ne ima nọ egbe ima re ọre wẹẹ : ‘ De aro ne imẹ ya ghee ihuan ne a so vbe iko ?
De emwi nọ khẹke ne I ru , ne mieke na sẹtin gha ye oyaya so ihuan ?
De vbene I khian ya sẹtin gha ya ekhọe hia so ihuan hẹ vbe iko ? ’
4 , 5 .
Vbe ọ mu otọ sẹ hẹ ighẹ emwamwa ọghe ihuan ne a so ne Ivbi Izrẹl ru vbe nọ dekaan ugamwẹ ?
Ke ẹghẹ gha dee ẹre eguọmwadia e Jehova ke ya ihuan rhie urhomwẹ gie ẹre .
Vbe igiemwi , ẹghẹ ke ẹghẹ ne Ivbi Izrẹl ya gha ga e Jehova vbuwe amuẹtinyan , ihuan wa vbe gha re emwi nọ hiunsi vbe ugamwẹ iran .
Ẹghẹ ne Ọba e Devid ya gha ru emwamwa khẹ ugamwẹ vbe Ọgua Osa , ọ keghi hannọ Ivbi e Livai ni re 4,000 ne iran gha kpe ẹgiọn , sokpan vbuwe emwa 4,000 na , arhin 288 ẹre ọ ghaa so ihuan urhomwẹ .
Iran kegha re emwa “ ne a ma re emwi guẹ . ” — 1 Krọ .
23 : 5 ; 25 : 7 .
Ivbi Izrẹl wa vbe so ihuan ẹsẹsẹmwẹse vbe ẹghẹ ne iran ya ye Ọgua Osa fiohan ne Jehova .
E Baibol khare wẹẹ : ‘ Iran ni kpe okpe kegha kpe okpe , iran kegha kpe ẹre ye ihuan ne emwa ni so ihuan so .
Ọ na wa guaero , deba isẹ kevbe avbe emwi ihuan ọvbehe , vbene iran na gha rho e Nọyaẹnmwa , . . . Ọwarọkpa ni , ama nọ rhiema wẹẹ Nọyaẹnmwa gu iran rre evba , keghi wa vuọn ehe hia vbuwe Ọgua Osa . ’
U miẹn vbene ugie nii gha ya amuẹtinyan ọghe iran wegbe sayọ hẹ ! — 2 Krọ .
5 : ​ 13 , 14 ; 7 : 6 .
De emwamwa kpataki ọghe ihuan ne a so ne Nehimaia ru vbe ẹghẹ nọ ya gha re gọvina vbe Jerusalẹm ?
E Nehimaia nọ mu asanikaro vbe iwinna egbe ekẹn na dọlegbe bọ lẹga e Jerusalẹm keghi ru emwamwa ne Ivbi e Livai gha so ihuan kevbe ne iran gha kpe ẹgiọn .
Ẹghẹ nẹ a na ye ekẹn ne a gbe lẹga Jerusalẹm fiohan , ihuan nọ rhiẹnrhiẹn ne iran so kevbe ẹgiọn ne iran kpere keghi wa ya emwa hia gha ghọghọ .
E Nehimaia keghi ru emwamwa ọghe ẹbu eva ni so ihuan urhomwẹ .
Ẹbu eva na keghi do vba egbe vbe egbe ekẹn nọ sikẹ Ọgua Osa . Vbe iran ghi vba egbe , arria ọvbehe ẹre na ya gha họn urhu iran . ( Neh .
12 : 27 , 28 , 31 , 38 , 40 , 43 ) Ẹi mwẹ ẹko ma rhiẹnrhiẹn e Jehova ye ihuan urhomwẹ ne eguọmwadia re so vbe ẹdẹrriọ .
De emwi ne Jesu ru nọ rhiema wẹẹ ihuan ne a so keghi re evbọ wa hiunsi vbe ugamwẹ Ivbiotu e Kristi ?
Vbe ẹghẹ e Jesu , te ihuan ne a so kevbe ẹgiọn ne a kpe wa ye gha re abọ nọ hiunsi vbe ugamwẹ ẹmwata .
Vbe igiemwi , vbe asọn nọ ghi ru ekpataki sẹ ke ne a ya bu agbọn tu agbọn gha dee , nọ re asọn ne Jesu mu ugie ayere ọghe Evbare Ota Ọghe Nọyaẹmwa gbọọ , te irẹn vbe erhuanegbe ẹre ye koko so ihuan vbe asọn nii . — Tie Matiu 26 : 30 .
De igiemwi ne Ivbiotu e Kristi ọghe orre nokaro rhie yotọ ?
Ivbiotu e Kristi vbe orre nokaro wa rhie igiemwi esi yotọ vbe odẹ ne iran ya gha si egbe koko so ihuan urhomwẹ gie Osanobua .
Agharhemiẹn wẹẹ owa edọmwadẹ etẹn ẹre iran na gha si egbe koko vbe ẹghẹ nii , te iran wa ye gha ya izọghae so ihuan urhomwẹ .
Orhiọn nọhuanrẹn keghi dia ukọ e Pọl ya gbẹn wẹẹ : “ Wa gha ye Psalm so ihuan , wa gha so ihuan kevbe ihuan ni huanrẹn , wa gha ya ekhọe oghọghọ so ihuan ghe Osanobua uwa . ” ( Kọl .
3 : 16 ) Ọ khẹke ne ima gele gha ye “ ekhọe oghọghọ ” so ihuan ni rre ebe ihuan ọghomwa rhunmwuda “ ihuan Osanobua ” nọ .
Ọ keghi re usun evbare orhiọn ne “ ọguọmwadia esi kevbe ne ọ wan ” kpemehe ẹre . — Mat .
24 : 45 .
( a ) Vbọzẹe ne etẹn eso i na ya oyaya so ihuan vbe iko kevbe asikoko ?
( b ) De vbene ọ khẹke ne ima ya gha so ihuan gie Jehova ? De emwa ni khẹke ni mu asanikaro vbọ ?
( Ghee efoto nọ rre omuhẹn . )
A sẹtin miẹn wẹẹ ihuan ne a so i re emwi na ru vbe ẹgbẹe ruẹ ra vbe ehe ne u na waan .
U sẹtin vbe gha ya ẹkpẹti ughe ra ẹkpẹti ọta kpe ihuan ọghe emwa ni gua wa so ihuan .
U ghaa ya urhu ruẹ gie ọghe emwa vberriọ , ekhue sẹtin gha mu ruẹ ighẹ urhu ruẹ i rhiẹnrhiẹn .
Vbọrhirhighayehẹ , emwi nọ khẹke nọ , ne ima gha ya ihuan rho e Jehova .
Nọnaghiyerriọ , u gha khian so ihuan , tọn ebe ihuan ruẹ mu , u vbe tọn uhunmwu mu , ne urhu ruẹ mieke na gha la ladian vbe u ghaa so ihuan . ( Ẹzra 3 : 11 ; tie Psalm 147 : 1 . )
Ẹkpẹti ughe ẹre a ghi ya so ihuan vbe Ọgua Arriọba nibun vbe ẹdẹnẹrẹ .
Ọna keghi ru iyobọ ne ima ya gha so ihuan vbe urhu nọ lae .
Te ediọn khian ghi vbe suẹn gha so ihuan vbe owebe ne iran yo , nọ re Kingdom Ministry School .
Ọna wa rhiema wẹẹ , ediọn ẹre ọ khẹke nọ gha mu asanikaro vbe ihuan ne a so vbe iko .
De emwi nọ khẹke ne ima gha yerre deghẹ ohan ra ekhue i gi ima tọn urhu mu vbe a ghaa so ihuan ?
Ekhue ra ohan ẹre ọ si ẹre ne etẹn eso i na tọn urhu mu vbe iran ghaa so ihuan .
Iran sẹtin gha roro ẹre wẹẹ urhu iran la gbe ra ẹi rhiẹnrhiẹn vbe ihuan .
Vbọrhirhighayehẹ , ọ khẹke ne iran yerre wẹẹ ẹghẹ hia ma hia ya “ ba ẹmwẹ ku ta ” vbe ima ghaa guan .
( Jems 3 : 2 ) Ọrheyerriọ , ọni ma wẹẹ ne ima ghẹ ghi guan .
Ọna rhiema wẹẹ ọ ma khẹke hiehie , ne ima si unu kuẹn vbe etẹn ima ghaa so ihuan urhomwẹ gie Jehova rhunmwuda urhu ima i rhiẹnrhiẹn .
11 , 12 .
De azẹvbiro eso nọ gha ru iyobọ ne ima ya gha so ihuan ẹse ?
Ekhue sẹtin vbe gha mu ima rhunmwuda ima i gua so ihuan .
Ọ ghaa yerriọ , ọ mwẹ azẹvbiro eso nọ gha ru iyobọ ne ima .
*
U gha sẹtin gha ya urhu nọ lae so ihuan deghẹ u hiọnrọn sotọ ẹse .
Zẹ vbene ẹtin ọghe ẹlẹtrik ya ye ukpa ba , erriọ uhiọnrọnmwẹ ne a hiọnrọn sotọ ẹse ya ru iyobọ ne urhu ima , vbe ima ghaa guan kevbe ima ghaa so ihuan .
Gi urhu ruẹ gha la ladian vbe u ghaa so ihuan , ọ ghi kue la sẹ vbene u ya guan .
( Ya ghee azẹvbiro eso ni rre Benefit From Theocratic Ministry School Education , ipapa 181 ya sẹ 184 , vbe ototọ ne abọ uhunmwuta , “ Properly Control Your Air Supply . ” )
Vbene ẹmwata , zẹ vbene ọ dekaan ihuan urhomwẹ ne a so , ọ mwẹ ihe eso vbe Evbagbẹn Nọhuanrẹn nọ khare wẹẹ ne ima gha “ wee ne oghọghọ . ” — Psm .
33 : 1 - 3 .
De vbene ima khian ya sẹtin gha ya oyaya so ihuan hẹ ?
Vbe iruẹmwi ẹgbẹe ra vbe iruẹmwi ọghe obọ ruẹ , u sẹtin lele azẹvbiro na : Hannọ ọkpa vbe usun ihuan nọ yẹẹ ruẹ sẹ vbe ebe ihuan ọghomwa .
Ya urhu nọ lae tie ifiẹmwẹ nọ rrọọ ladian vbe odẹ ọghe oyaya .
U ghi ya urhu nii ya taa ẹmwẹ hia nọ rre uviẹn ọkpa vbe nene ihuan , u ke hiọnrọn sotọ .
Vbe iyeke ọni , u ghi so ihuan nọ rre uviẹn nii vbene u i na fi urhu werriẹ . ( Aiz .
24 : 14 ) Vbe odẹ vbenian , urhu ruẹ do gha la ladian vbe u ghaa so ihuan .
Sokpan , ghẹ gi ọna gbe orhiọn yọ ruẹ iwu .
( a ) De vbene unu ne a rhaan rua ya ru iyobọ ne ima hẹ vbe ima ghaa so ihuan ?
( Ghee ne ẹkpẹti “ Emwi Eso Ne U Gha Ru Ne U Mieke Na Gha So Ihuan Ẹse . ” ) ( b ) De azẹvbiro eso nọ he ru iyobọ nuẹn ?
Deghẹ u ma rhaan unu rua ẹse , urhu ruẹ i khian la ladian vbe u ghaa so ihuan .
Nọnaghiyerriọ , ma ghaa so ihuan , ẹre ọ khẹke ne ima na rhaan unu ima rua ẹsẹsẹmwẹse , sẹ vbene ima ya rhaan unu , vbe ima ghaa guan .
De emwi nọ khẹke ne u ru deghẹ ovbi urhu ra ẹkpurhu u mwẹ ?
U gha miẹn adia eso nọ gha ru iyobọ nuẹn vbe Benefit From Theocratic Ministry School Education , ipapa 184 , vbe ẹkpẹti nọ mwẹ uhunmwuta na , “ Overcoming Specific Problems . ”
( Ghee okhuẹn 11 - 14 )
Mudia kpasi

Hiọnrọn sotọ ẹse Tọn urhu mu
Rhaan unu rua
( a ) De ayawewe ne a ru vbe ukpo 2016 vbe iko ne a do ukpokpo vbe igiogbẹ ?
( b ) De emwi eso nọ zẹe ighẹ a dọlọ gbẹn ebe ihuan ọgbọn ọghomwa ?
Ọ ke wa gbe iran otiti , ighẹ etẹn hia ni ghaa rre iko na do vbe ukpukpo vbe igiogbẹ , vbe Ọtẹn Nokpia Stephen Lett nọ re ọkpa vbe usun Ẹbu Nọ Su yae wewe wẹẹ , a gha rherhe rhie ebe ihuan ọgbọn ladian , na tie ẹre “ Sing Out Joyfully ” to Jehovah , na khian gha loo vbe iko .
Ọtẹn Nokpia Lett keghi rhan otọ re wẹẹ , evba mobọ gu dọlọ gbẹn ebe ihuan ọgbọn na , ọre nọ mieke na guaẹro afiwerriẹ eso ne a vbe ru vbe New World Translation of the Holy Scriptures na dọlọ gbẹn .
Ẹmwẹ eso ni rre ebe ihuan ne a ka loo , ne ẹi rre New World Translation na dọlọ gbẹn vbe 2013 , keghi re na fiwerriẹ .
Yevbesọni , a vbe viọ ihuan ọgbọn eso ni dekaan ikporhu iyẹn nọ maan kevbe adẹwerriegbe ba ebe ihuan ọgbọn na .
Rhunmwuda ne ihuan ne a so na re emwi nọ ru ekpataki vbe ugamwẹ ọghomwa , Ẹbu Nọ Su keghi ru ebe ihuan ọghe umọbọru ra ne ẹi khian rherhe rhia nọ yevbe New World Translation na dọlọ gbẹn .
16 , 17 .
De afiwerriẹ eso ne a ru vbe ebe ihuan ọgbọn ọghomwa ?
Nọ mieke na gha khuẹrhẹ ne a loo , a keghi mwamwa uhunmwuta ni rre ebe ihuan ọgbọn na ọkade ọkade .
Vbe igiemwi , ihuan nokaro ya sẹ nogie iweva keghi re ne a ya rho e Jehova , ihuan nogie iweha ya sẹ ugie keghi dekaan e Jesu kevbe izọese adẹwerriegbe .
Vbe omuhẹn ọghe ebe ihuan na , a keghi hae uhunmwuta hia ni rre uwu ẹre ye ugan .
Ọna gha ru iyobọ ne etẹn ni gualọ ihuan nọ gha guaẹro ighẹ ọta azagba ne iran khian ya guan .
Ne emwa hia mieke na sẹtin gha ya oyaya so ihuan , a keghi fi ifiẹmwẹ eso werriẹ , vbene a na loo ọvbehe ni khuẹrhẹ ne a rẹn otọ re .
Vbe igiemwi , a i ghi mobọ loo ẹmwẹ na “ shall ” vbe urhu Ebo , rhunmwuda ọni , a fiẹ werriẹ .
Erriọ a vbe ya fi ihuan nọ mwẹ uhunmwuta na “ Long - Suffering ” werriẹ do khian “ Exercise Patience . ” Afiwerriẹ na vbe dekaan ifiẹmwẹ ne a ya gbẹn ihuan na .
A keghi fi uhunmwuta na “ Guard Your Heart ” werriẹ khian “ We Guard Our Hearts . ”
Te afiwerriẹ na wa khẹke rhunmwuda etẹn nikhuo , ibiẹka kevbe emwa ọgbọn nibun keghi rre usun emwa ni so ihuan vbe iko kevbe asikoko ne ima yo . Iran ghaa so ihuan na , ọ ye vbe ne iran rhie adia ne emwa ọvbehe .
Emwi vbenian ma khẹke .
Ọna ẹre ọ zẹe ne a na fi uhunmwuta ihuan na werriẹ kevbe ifiẹmwẹ ne a ya gbẹn ọnrẹn .
Gha ruẹ vbene a so ihuan hẹ vbe iruẹmwi ẹgbẹe ( Ghee okhuẹn 18 )
Vbọzẹe ne ọ na khẹke ne ima ruẹ ihuan ni rre ebe ihuan ọgbọn ọghomwa ?
( Ghee evba gbẹn ye ototọ kuẹi . )
Ihuan nibun ni rre ebe ihuan ọgbọn na keghi re na gbẹnnẹ vbe na ghee erhunmwu .
Ma ghaa so avbe ihuan na , te ima fannọ otọ ẹko ima ma e Jehova .
Eso vbuwe avbe ihuan na keghi gua ima kpa ya “ gha ru emwi esi ” , ọ vbe ya ima mwẹ “ ahoẹmwọmwa . ”
( Hib . 10 : 24 ) Te ọ khẹke ne ima rhie ẹrhiọn yọ ne ima mieke na gua gha so avbe ihuan na , odẹ vberriọ , ma ghi do rẹn ọnrẹn ya uhunmwu , ma ghi vbe sẹtin gha so ẹre lele egiọn na kpe yọ .
Ma ghaa danmwehọ ihuan na ya urhu so vbe jw.org , ima na vbe gha ruẹ vbe ne a so ẹre hẹ vbe owa , ọ gha ru iyobọ ne ima .
*
De vbene emwa hia vbe iko ya koko rhie urhomwẹ gie Jehova hẹ ?
Ọ khẹke ne ima gha yerre wẹẹ ihuan ne a so keghi re emwi nọ wa ru ekpataki vbe ugamwẹ ne ima rhie ne Jehova .
Ọ keghi re odẹ ne kpataki ne ima ya rhiẹre ma wẹẹ ima hoẹmwẹ ọnrẹn kevbe odẹ ne ima ya gbọyẹmwẹ ye emwi hia ne ọ ru ne ima .
( Tie Aizaia 12 : 5 . )
U ghaa ya oghọghọ kevbe oyaya so ihuan , emwa ọvbehe vbe gha ya egbe taa ruẹ .
Te ọ khẹke ne ibiẹka , eniwanrẹn ya sẹ egbe emwa ọgbọn gha mwẹ ọghae vbe ihuan ne a so ya rhie urhomwẹ ne Jehova .
Ghẹ si unu kuẹn vbe etẹn ghaa so ihuan .
Nọghayayerriọ , lele adia nọ rre ebe psalm nọ khare wẹẹ : “ So ihuan ghe Nọyaẹnmwa ! ”
Gha ya oyaya so ihuan oghọghọ ! — Psm .
96 : 1 .
Azẹvbiro eso nọ gha ru iyobọ ne ima ya gha mwẹ alaghodaro vbe odẹ ne ima ya so ihuan rre JW Broadcasting ọghe December 2014 .
Gha rrie ( video category FROM OUR STUDIO ) .
Ẹgiọn ne a ye ifuanro igbe kpe a ke suẹn emwamwa asikoko vbe owiẹ kevbe avan keghi mu ima egbe khẹ ihuan ne a so vbe asikoko kevbe emwamwa nọ khian ghi lelẹe .
Nọnaghiyerriọ , a rhie igiọdu ne ima hia , ne ima gha rre ehe itota ọghe ima , a te miẹn wẹẹ a suẹn gha kpe ẹgiọn na .
“ E Nọyaẹnmwa gha miẹn emwa rẹn fan , emwi rhọkpa i ra ru iran ni lẹgbinnaẹn . ” — PSM .
34 : 22 .
IHUAN : 8 , 54
iwinna nọ bi ye ediọn egbe vbe nọ dekaan iyobọ ne a ru ne emwa ni ru orukhọ nọ wegbe ?
evbọzẹe ne ọ na khẹke ne a zẹ emwi ru ne Osanobua mieke na mwẹ itohan daa ima ?
odẹ ne Jehova ya ya ekhọe hia yabọ orukhọ ?
De iziro ne eguọmwadia Osanobua nibun mwẹ rhunmwuda orukhọ ne ima re vbe ukhu ?
UKỌ e Pọl keghi kha wẹẹ : “ Ọ sẹ mwẹ sẹ egbe mwẹ ! ”
( Rom 7 : 24 ) Eguọmwadia Osanobua nibun ni mwẹ amuẹtinyan wa vbe gbe ọsumẹ segbe zẹvbe ukọ e Pọl . Vbọzẹe ?
Rhunmwuda amagba ọghomwa kevbe orukhọ ne ima re vbe ukhu . Ne ima i na sẹtin ru emwi nọ maan ne ima te hoo ne ima ru , ọna keghi ya orhiọn gbe ye ima iwu .
Ivbiotu e Kristi eso ni ru orukhọ nọ wegbe , wa yayi wẹẹ Osanobua i ghi sẹtin yabọ iran .
( a ) De vbene Psalm 34 : 22 ya rhiẹre ma hẹ wẹẹ esa i rrọọ ne eguọmwadia Osanobua gha gbe ọsumẹ segbe rhunmwuda abakuru ne iran ru ?
( b ) De emwi ne ima khian ruẹ vbe ako iruẹmwi na ?
( Ghee ne ẹkpẹti “ Evba Miẹn Ruẹ Vbọ Ra Evbọ Mudia Yi ? ” )
Vbọrhirhighayehẹ , Evbagbẹn Nọhuanrẹn rhie ilẹkẹtin ne ima wẹẹ esa i rrọọ ne emwa ni lẹgbinna e Jehova gha gbe ọsumẹ segbe rhunmwuda abakuru ne iran ru .
( Tie Psalm 34 : 22 . )
Vbe a yae kha ne a lẹgbinna e Jehova ?
De emwi eso nọ khẹke ne ima ru ne Jehova mieke na mwẹ itohan daa ima kevbe nọ vbe yabọ ima ?
Ma gha miẹn ewanniẹn ọghe avbe inọta na vbe ako iruẹmwi na .
Ma gha ziro yan emwamwa ne Jehova ru vbe Izrẹl ọghe ẹvbo na lẹgbinna . Emwamwa na kegha rrọọ vbe ẹghẹ ne Ivbi Izrẹl ya gha rre ototọ Uhi e Mosis .
Pentecost 33 C.E . ẹre Uhi nii ghi sẹ ufomwẹ .
E Jehova ẹre ọ mu uhi nii gbọọ , nọnaghiyerriọ , emwamwa ọghe ẹvbo ne a lẹgbinna gha ya ima rẹn aro ne Jehova ya ghee orukhọ , emwa ni ru orukhọ kevbe emwa ni kie rre vbe orukhọ ne iran ru .
Nia , gima guan kaẹn evbọzẹe ne ẹvbo ne a lẹgbinna na gha rre otọ Izrẹl kevbe vbene emwamwa nii ya gha khian hẹ .
De vbene Ivbi Izrẹl ya gha buohiẹn ọmwa nọ mema de ọmwa ọvbehe izigha ?
E Jehova ma zẹdẹ gha ya iyeke abọ mu emwa ni ghaa dizigha vbe Izrẹl .
Ọmwa gha mema de ọmwa ọvbehe izigha , ọtien ọmwa ne a gbua nii , nokpia nọ ghi sikẹ ọre sẹ , ẹre ọ bi ye ọre egbe ne ọ gbe ọmwa ne ọ dizigha nii rua . ( Nọm .
35 : 19 ) Erriọ avbe izigha ya gha ye uhunmwu iran ha osa emwi ne iran ru .
Emwamwa na ẹre ọ zẹe ighẹ awua ma la otọ Izrẹl .
E Jehova keghi tama iran wẹẹ : “ Wa ghẹ mu awua ye otọ ne uwa ye .
Te izigha si awua rrie ẹvbo . ” — Nọm .
35 : 33 , 34 .
De vbene Ivbi Izrẹl ya gha buohiẹn ọmwa nọ dizigha ọyẹvbu ?
Sokpan , de vbene Ivbi Izrẹl ya gha buohiẹn ọmwa nọ dizigha ọyẹvbu ?
Agharhemiẹn wẹẹ ọmwa vbenian ma mema de ọmwa izigha , ọ ye rriabe rhunmwuda , te ọ gbe ọmwa rua .
( Gẹn . 9 :⁠ 5 ) Emwi vbenian gha sunu , izigha ọyẹvbu na , sẹtin lẹ gha rrie ọkpa vbe usun ẹvbo ehan ne a lẹgbinna , ne ọmwa nọ khian rria ikhi ne ọmwa nọ wu , ghẹ miẹn ọnrẹn gbua .
Ọmwa ne ọ dizigha ọyẹvbu nii ghi gha rre ẹvbo ne ọ lẹgbinna , a te miẹn wẹẹ ogie ohẹn do wu . — Nọm .
35 : 15 , 28 .
De vbene emwamwa ọghe ẹvbo na lẹgbinna ya ye ima rẹn e Jehova sayọ hẹ ?
E Jehova tobọre ẹre ọ ru emwamwa ọghe ẹvbo na lẹgbinna vbe ọ tama e Josua wẹẹ : “ Tama Ivbi Izrẹl wẹẹ , ‘ Wa zẹ avbe ẹvbo ne emwa gha lẹgbinna . ’ ”
E Jehova keghi ya avbe ẹvbo nii khian ni huanrẹn rhunmwuda , irẹn ẹre ọ tobọre hannọẹn .
( Jọs . 20 : 1 , 2 , 7 , 8 ) Ne Jehova na tobọre ru emwamwa na , inọta nọ ghi khẹke ne ima nọ nia ọre wẹẹ : De vbene emwamwa na ya ye ima rẹn otọ re sayọ hẹ ighẹ odẹ ne Jehova ya rhie itohan ma ?
De emwi nọ vbe maa ima re vbe nọ dekaan odẹ ne a ya lẹgbinna e Jehova vbe ẹdẹnẹrẹ ?
6 , 7 . ( a ) De iwinna nọ bi ye ediọn egbe vbe ọmwa gha dizigha ọyẹvbu ?
( Ghee efoto nọ rre omuhẹn . ) ( b ) Vbọzẹe ne ọ na khẹke ne ọmwa nọ de ọmwa izigha vbenian ya tama ediọn ni rre ẹvbo nọ lẹ gha rrie ?
Ovbi Izrẹl nọ de ọmwa izigha ọyẹvbu , ghi ka ya rhan otọ emwi nọ sunu ma avbe ọkaolotu vbe onurho ẹvbo nọ lẹ gha rrie .
Avbe ọkaolotu nii ghi gi ẹre la ẹvbo nii .
( Jọs . 20 :⁠ 4 ) Ọ gha sẹ ẹghẹ , avbe ọkaolotu ni rre ẹvbo ne ọ lẹ gha rrie , ghi gie ẹre bu ediọn ni rre ẹvbo ne ọ na de ọmwa izigha , ne iran buohiẹn ọnrẹn .
( Tie Nọmbas 35 : 24 , 25 . )
Ediọn gha ghi guan yọ nẹ , iran na bẹghe ẹre wẹẹ ẹi re ẹmwẹ ọnrẹn , iran ghi werriegbe gie ẹre gha rrie ẹvbo nọ lẹgbinna .
Vbọzẹe ne ọ na khẹke ne ọmwa nọ de ọmwa izigha vbenian ya tama ediọn ni rre ẹvbo nọ lẹ gha rrie ?
Okaro , ne otọ Izrẹl mieke na gha re nọhuanrẹn .
Nogieva , ne ọmwa nọ dizigha ọyẹvbu mieke na miẹn uhunmwu rhunmwuda Osa nọ mwẹ itohan ẹre Jehova khin .
Okpia ọkpa nọ rri egie ebe keghi kha wẹẹ , deghẹ ọmwa nọ dizigha ọyẹvbu ma na ya gu ediọn guan , “ arrọọ ọghẹe ghi gha rre ikpadede . ”
Ọ na vbe rhie tẹ wẹẹ : “ Irẹn ẹre ọ khian ya uhunmwu khiọ ẹmwẹ uwu ẹre rhunmwuda ọ ma lele iyi ọghe Osanobua . ”
Te ọmwa nọ de ọmwa izigha vbenian gha zẹ emwi ru nọ mieke na lẹ fe .
Ọ ma na lẹ gha rrie ọkpa vbe usun ẹvbo na lẹgbinna ne Jehova hannọ , ọmwa nọ khian rria ikhi ne ọmwa nọ wu sẹtin gbẹe rua .
8 , 9 .
Vbọzẹe ne ọ na khẹke ne ọtẹn nọ ru orukhọ nọ wegbe ya tama ediọn ?
Vbe ẹdẹnẹrẹ , te ọ khẹke ne ọtẹn nọ ru orukhọ nọ wegbe ya tama ediọn ne iran mieke na ru iyobọ nọ khẹke nẹẹn .
Vbọzẹe ne ọ na ru ekpataki ?
Okaro , zẹ vbene Baibol khare , e Jehova ẹre ọ ru emwamwa na , ne ediọn gha buohiẹn emwa ni ru orukhọ nọ wegbe .
( Jems 5 : 14 - 16 ) Nogieva , emwamwa na keghi ru iyobọ ne emwa ya kie rre vbe emwi dan ne iran ru , ọ vbe ya iran gha biegbe ne orukhọ ne iran ka gha ru . ( Gal . 6 : 1 ; Hib .
12 : 11 ) Usun iwinna nọ bi ye ediọn izabọ ọre ne iran gha rhie igiọdu ne emwa ni ro iro fi uyinmwẹ werriẹ , ne iran ghẹ gha gbe ọsumẹ segbe .
E Jehova keghi ghee ediọn zẹvbe “ ehe ne a lẹ fi vbe ẹghẹ okpẹhoho . ”
( Aiz . 32 : 1 , 2 ) Emwamwa na keghi rhiema wẹẹ , Osa nọ gele mwẹ itohan ẹre Jehova khin .
Eguọmwadia Osanobua nibun keghi do bẹghe ẹre wẹẹ , a gha miẹn orukhọ kue ma ediọn , ọ yevbe ne a kpa ọmwa ihẹ .
Vbe igiemwi , ọtẹn nokpia ọkpa na tie ẹre Daniel keghi ru orukhọ nọ wegbe sokpan ọ ma kue tama ediọn vbe owara uki nibun .
Ọ keghi kha wẹẹ : “ Ẹghẹ nọ taẹn ghi gberra nẹ , I na ghi gha roro ẹre wẹẹ , ẹi mwẹ iyobọ ne ediọn khian ghi sẹtin ru mẹ .
Ọrheyerriọ , orhiọn mwẹ ma zẹdẹ sotọ .
I na gha mwẹ ọnrẹn vbe orhiọn wẹẹ emwi ne I ru vbe ẹkhokho gha rherhe vẹẹ .
Rhunmwuda ọni , te I ka rinmwian e Jehova nọ yabọ mwẹ vbe I ghaa na erhunmwu . ”
Vbe okiekie , e Daniel keghi ya tama ediọn emwi ne irẹn ru .
Ọ keghi vbe kha wẹẹ : “ Te ohan ediọn wa gha mu mwẹ vbe ẹghẹ nii , sokpan vbe I ghi gu iran guan nẹ , ọ na ye vbe na miẹn wẹẹ te a sie mwẹ ihẹ nọkhua mu ye otọ .
Nia , ekhọe hia ẹre I ghi ya na erhunmwu gie Jehova .
Idobo rhọkpa i ghi rre odẹ . ”
Te Daniel ghi mwẹ ekhọe ọguọmwaziro nọ hianrẹn . Ọ ma he kpẹ nia , na zẹ ọre ye ukpo ọguọmwadia iwinna .
De emwi nọ khẹke ne ọmwa nọ dizigha ọyẹvbu ru , nọ mieke na lẹ fe ?
Ne ọmwa nọ dizigha ọyẹvbu mieke na lẹ fe , te ọ gha zẹ emwi ru .
Ọ ghi lẹ gha rrie ọkpa vbe usun ẹvbo na lẹgbinna .
( Tie Jọsua 20 : 4 . )
Emwi rhọkpa i rrọọ nọ khian yae gha siegbe , rhunmwuda arrọọ ọghẹe rre ikpadede .
Ọ ghi kpa sẹ emwi hia rae , vbe na ghee iwinna rẹn , owa re , ẹi khian ghi vbe gha mwẹ afanvbimu ne a ya yo ehe .
Ọ gha rre ẹvbo nii , ogie ohẹn ke do wu .
* ( Nọm . 35 : 25 ) Ọna i khuẹrhẹ hiehie sokpan te ọ gha ru vberriọ , ne ẹi ghẹ mieke na wu .
Ọ gha kpa hin ẹvbo nọ lẹgbinna rre vbene ọ rhirhi miẹn , ọni rhiema wẹẹ ọ ma gbe ima rẹn ye izigha ne ọ do .
Ọ gha ru vberriọ , arrọọ ọghẹe ẹre ọ mu ye ikpadede .
De emwi ne Ovbiotu e Kristi ne ọ ro iro fi uyinmwẹ werriẹ nẹ gha ru , nọ gha rhiẹre ma wẹẹ ọ gbọyẹmwẹ ye itohan ne Jehova mwẹ daa re ?
Ne ọmwa nọ kie rre nẹ vbe emwi dan nọ ka ru mieke na miẹn ayabọ orukhọ , te ọ vbe khẹke ne ọ zẹ emwi ru .
Te ọ khẹke ne ọ dobọ orukhọ ne a ru yi fẹẹrẹ .
Ẹi re orukhọ nọ wegbe ọkpa ọ khian gha gbaẹngbe na , ọ khẹke nọ gha biegbe ne emwi ke emwi nọ gha sẹtin si ẹre fi orukhọ nọ wegbe .
Ukọ Pọl keghi guan kaẹn vbene Ivbiotu e Kristi ni rre Kọrinti ya ro iro fi uyinmwẹ werriẹ hẹ .
Ọ keghi kha wẹẹ : ‘ U miẹn emwi esi nọ kẹrikian ne ẹko na rriara uwa ye abakuru ọghe uwa .
Egbe ohu nọkhua vberriọ , egbe ohan vberriọ , a mu emwi roro , a mu aro ye emwi , a mu egbe ne a ya gbe ọmwa hin ọkhọ rre , ẹre ọ ya uwa sẹtin gha mwẹ izọghae ne uwa ya rhiẹre ma ighẹ wa ma rẹn ọkpa wa ma rẹn eva . ’ ( 2 Kọr .
7 : 10 , 11 ) Nọnaghiyerriọ , deghẹ ima na gele gha hia vbe odẹ ke odẹ ne ima kie rre vbe emwi dan ne a ru , te ima rhiẹre ma wẹẹ ima gbe ima rẹn ye orukhọ ne ima ru .
Ọ vbe khẹke ne ima zẹ emwi ru ne Jehova mieke na mwẹ itohan daa ima .
De uyinmwẹ eso ne ọ khẹke ne Ovbiotu e Kristi gbaẹngbe na , ne Jehova mieke na gha mwẹ itohan daa re ?
De uyinmwẹ ne ọ khẹke ne Ovbiotu e Kristi gbaẹngbe na , ne Jehova mieke na gha mwẹ itohan daa re ?
Te ọ khẹke ne ọ gbaẹngbe ne avbe emwi ni yẹẹ ọre , ni gha sẹtin si ẹre fi orukhọ .
( Mat . 18 : 8 , 9 ) Deghẹ avbe ọse ne u gu mu obọ ya ruẹ ru emwi ne ẹi ya ẹko rhiẹnrhiẹn e Jehova , ẹi re te ọ khẹke ne u gbaẹngbe ne iran ?
Deghẹ ọ lọghọ ruẹ ne u sẹtin gha da ayọn ye oreghe , ẹi re te ọ khẹke ne u gbaẹngbe ne ehe ne a na da ayọn ra emwa ni da ayọn gbe egbe ?
Deghẹ ọmwa nọ gu iziro dan nọ dekaan alama oghẹ suan ẹre u khin , uwẹ gbaẹngbe ne vidio , e websait kevbe emwi ọvbehe ni gha sẹtin ya iziro vberriọ gbọzinia vbe ekhọe ruẹ ra ?
Ghẹ mianmian wẹẹ , Jehova gha fiangbe ima ye ẹrhiọn ne ima looro , nọ ya ima sẹtin mudia ẹse vbe ugamwẹ ọghẹe .
Ma ghaa roro ẹre wẹẹ e Jehova yangbe ima nẹ , iro ghi han ima , ọ yevbe ne ima i ghi mwẹ esa ne ima ye .
Sokpan , ọyẹnmwẹ ne ọ sẹ ọmwa i gia gie vbe a gha rẹn wẹẹ , e Jehova hoẹmwẹ ima kevbe wẹẹ , ọ gha hoẹmwẹ ima vbe “ ẹdẹdẹmwẹdẹ . ” — Aiz .
54 : 7 , 8 .
Vbọzẹe ne ọmwa ne ọ de izigha ọyẹvbu na mwẹ agbẹkunsotọ vbe ẹvbo nọ lẹgbinna ?
Ọ gha kẹ ọmwa ne ọ de ọmwa izigha ọyẹvbu ya lẹ sẹ ẹvbo ne ọ le gbinna nẹ , obọ i ghi vba re .
Ọna ẹre ọ zẹe ne Jehova na kha wẹẹ : ‘ Ọ gha re ehe ne uwa gha lẹ yo ne uwa mieke na lẹ fe . ’
( Jọs . 20 : 2 , 3 ) Ọni rhiema wẹẹ , e Jehova ma kpasẹ yọ ne a dọlegbe do gha buohiẹn ọmwa vberriọ .
Ọ ma vbe kue yọ ne ọmwa nọ ra rria ikhi gha die ẹvbo ne a lẹgbinna do gbẹe rua .
Esa i vbe rrọọ ne ohan gha mu ọmwa nọ de izigha ọyẹvbu na , rhunmwuda ototọ ugue e Jehova ẹre ọ ghi ye .
Sokpan ọna ma rhie ma wẹẹ eghan ọmwa vberriọ ye , rhunmwuda , ẹkpotọ kie nẹẹn nọ ya gha winna , nọ vbe ya ru iyobọ ne emwa ọvbehe kevbe nọ vbe gha ga e Jehova .
Vbene ẹmwata , ọ sẹtin gha mwẹ agbẹkunsotọ vbe ẹvbo nii ne ọ lẹgbinna !
Gha mwẹ ọnrẹn vbe ilẹkẹtin wẹẹ e Jehova gha yabọ ruẹ ( Ghee okhuẹn 14 - 16 )
De ilẹkẹtin nọ khẹke ne ọtẹn nọ kie rre nẹ vbe uyinmwẹ dan gha mwẹ ?
Ekhọe ọghe eguọmwadia e Jehova eso ni fiwerriẹ nẹ vbe orukhọ ne iran te gha ru ye bu abe gbe iran . Iran ye mwẹ ọnrẹn vbe orhiọn wẹẹ Osanobua i khian sẹtin yabọ iran .
Deghẹ u mwẹ iziro vbenian vbe ekhọe , ọ khẹke ne u fiẹ werriẹ . Gha mwẹ ilẹkẹtin ne ẹi beghe wẹẹ e Jehova ọre Osa nọ ya ekhọe hia yabọ .
Emwi vbenian ẹre ọ sunu ne Daniel ne a ka guan kaẹn ban .
Ọ keghi do gha mwẹ ekhọe ọguọmwaziro nọ hianrẹn vbe ediọn ghi rhie adia nẹẹn nẹ .
Ọ keghi kha wẹẹ : “ Eban ẹre imẹ ghi hiọnrọn sotọ .
Ekhọe mwẹ i ghi fi mwẹ uwẹnrhiẹn .
E Jehova gha yabọ ruẹ nẹ , ọ ghi mu orukhọ ne u ru khian rree nuẹn , zẹ vbene ọ khare .
Evba nii ẹre ọ fo yi . ”
Vbene a ka tae ban , ọ gha kẹ ọmwa ne ọ de ọmwa izigha ọyẹvbu ya lẹ sẹ ẹvbo ne ọ le gbinna nẹ , esa i rrọọ ne ohan gha muẹn wẹẹ obọ gha vba re .
Erriọ vbe ye vbe Jehova gha yabọ ọmwa nẹ , esa i rrọọ ne ọmwa nii ye gha ha yo ha rre wẹẹ , Osanobua gha werriegbe buohiẹn gbe irẹn . — Tie Psalm 103 : 8 - 12 .
15 , 16 .
De vbene ukpo ne Jesu na zẹ zẹvbe nọ de ima werriegbe kevbe Ogie Ohẹn , ya ya amuẹtinyan ọghe ima nọ dekaan ayabọ ọghe orukhọ wegbe sayọ hẹ ?
Irẹnmwi ne ima mwẹ vbe nọ dekaan emwamwa ọghe ayabọ orukhọ ne Osanobua ru ẹre ọ sẹ ọghe Ivbi Izrẹl .
Nọnaghiyerriọ , ilẹkẹtin ne ima mwẹ ẹre ọ khẹke nọ wegbe sẹ .
E Pọl ghi gbe ọsumẹ segbe nẹ , rhunmwuda orukhọ nọ re vbe ukhu , ọ keghi ya oghọghọ kha wẹẹ : “ Ekpọnmwẹ nọ ne Osanobua , vbekpa Nọyaẹnmwa Jesu Kristi . ”
( Rom 7 : 25 ) E Pọl keghi re ọmwa nọ ka wa gha ru orukhọ , ọ vbe gha gu ẹre suan ighẹ amagba ọghẹe , ọrheyerriọ , ọ wa gha mwẹ ilẹkẹtin nọ wegbe wẹẹ , e Jehova gha yabọ irẹn lekpae izọese adẹwerriegbe ọghe Jesu .
Ikpemehe ọghe adẹwerriegbe na , ẹre ọ zẹe ighẹ ima mwẹ ekhọe iziro nọ hianrẹn kevbe agbẹkunsotọ .
( Hib . 9 : 13 , 14 ) Zẹvbe Ogie Ohẹn ọghomwa , te Jesu “ ghi sẹtin miẹn emwa ni la obọ ẹre bu Osanobua gha dee fan vbe ẹghẹ na , kevbe ẹghẹ hia , rhunmwuda , irẹn wa rre agbọn ẹdẹdẹmwẹdẹ , ne ọ gha rinmwian ne iran . ”
( Hib . 7 : 24 , 25 ) Vbe ẹghẹ nẹdẹ , te Ivbi Izrẹl wa hẹnhẹn egbe yan ogie ohẹn ne iran mieke na miẹn ayabọ orukhọ vbe obọ e Jehova .
Inu ghi nọ ne ima vbe ẹdẹnẹrẹ nọ rre ototọ Ogie Ohẹn nọ hiunsi ? Te ọ khẹke ne ima gha mwẹ ilẹkẹtin ne ẹi beghe rhumwuda “ ima gha miẹn itohan rhie kevbe ẹsọhẹ ne ọ gha yi ima obọ vbe ẹghẹ ne a na gualọe zẹẹẹ . ” — Hib .
4 : 15 , 16 .
Ne ima mieke na sẹtin lẹgbinna e Jehova , te ọ khẹke ne ima mu ẹtin yan izọese ne Jesu ru .
Ghẹ wa gha roro wẹẹ emwa hia ẹre Jesu do dẹ werriegbe .
Gha mwẹ amuẹtinyan wẹẹ , uwẹ tobọ uwẹ gha miẹn afiangbe vbọ .
( Gal . 2 : 20 , 21 ) Gha mwẹ amuẹtinyan wẹẹ , lekpae izọese adẹwerriegbe , e Jehova gha ya orukhọ ruẹ hia bọ ruẹ , izọese na ẹre ọ vbe zẹe ighẹ ima yaro ye arrọọ ọghe etẹbitẹ .
Vbene ẹmwata , izọese adẹwerriegbe ọghe Jesu keghi re ẹsọhẹ ne Jehova ru ne dọmwadẹ ima .
Vbozẹe ne u na hoo ne u lẹgbinna e Jehova ?
Emwamwa ọghe ẹvbo na lẹgbinna keghi rhiẹre ma wẹẹ , Osa nọ mwẹ itohan ẹre Jehova khin .
Emwamwa na vbe ya ima rẹn wẹẹ , aro nọ ghaan ẹre Jehova ya ghee arrọọ , kevbe iyobọ ne ediọn ru ne emwa ni ru orukhọ nọ wegbe kẹ kevbe odẹ ne Jehova ya ya ekhọe hia yabọ orukhọ .
Uwẹ lẹgbinna e Jehova ra ?
Te ọ khẹke , rhunmwuda ihe ọvbehe i rrọọ ne ima khian na miẹn ugue ! ( Psm .
91 : 1 , 2 ) Vbe ako iruẹmwi nọ ghi lele ọna , ma gha ziro yan vbene emwamwa ọghe ẹvbo na lẹgbinna gha ya ru iyobọ ne ima ya ya egbe tae Jehova , vbe odẹ ne ọ ya buohiẹn ata kevbe odẹ ne ọ ya mwẹ itohan .
Ivbi e Ju eso ni rri egie ebe keghi kha wẹẹ , ọ khọ wẹẹ ọtien ọmwa nọ dizigha ọyẹvbu nọ sikẹ ọre sẹ , deba re dia ẹvbo nọ lẹgbinna ya .
E Watch Tower ọghe September 1 , 1895 keghi rhan otọ re wẹẹ , avbe ẹvbo ne a lẹgbinna mwẹ evbọ mudia yi .
E Watch Tower nii keghi kha wẹẹ : “ Emwamwa ọghe ẹvbo ne a lẹgbinna zẹ vbene ọ rre Uhi e Mozis keghi mudia ye ugue ne ọmwa orukhọ miẹn vbe obọ e Kristi deghẹ ọ mwẹ amuẹtinyan . ”
Ukpo iyisẹn ghi vbe gberra nẹ , e Watch Tower ọkpa keghi kha wẹẹ , ẹvbo ne a lẹgbinna keghi mudia ye “ emwamwa ọghe Osanobua nọ ya miẹn ima fan hin ẹtin uwu rre , vbe ima gha rraa uhi ẹre nọ dekaan esagiẹn . ”
Sokpan e Watch Tower nọ ladian vbe March 15 , 2015 keghi gima rẹn evbọzẹe ne ai na ghi mobọ guan kaẹn emwi kevbe evbọ mudia yi vbe ebe ọghomwa . Ọ keghi kha wẹẹ : “ Ehe ke ehe ne Evbagbẹn Nọhuanrẹn na ya unu kaẹn tara wẹẹ , ọmwa ra emwi ra emwi nọ sunu mwẹ evbọ demu , ma ghi miẹn imamwaemwi nii yi vberriọ .
Sokpan , ehe ne ako ọghe Evbagbẹn Nọhuanrẹn ma na guan kaẹn emwi vberriọ , ra ọ ma sunu yọ tara , ọ ma khẹke ne ima gha maa emwa re wẹẹ , ọmwa ra okha mwẹ evbọ mudia yi . ”
Rhunmwuda ne Evbagbẹn Nọhuanrẹn ma na zẹdẹ guan kaẹn emwi ne avbe ẹvbo ne a lẹgbinna mudia yi , ako iruẹmwi na kevbe nọ lelẹe keghi nianian emwi ne Ivbiotu e Kristi gha miẹn ruẹ vbe emwamwa na .
“ Wa gia miẹn wẹẹ vbene ọ khẹke ọre a ru emwi yi , wa ghi vbe gha tohan egbe , wa ghi gha mwẹ ẹnina daa egbe . ” — ZẸK .
7 : 9 .
IHUAN : 125 , 88
De odẹ ne ima ya ya egbe tae Jehova vbe ọmwa gha ru orukhọ daa ima ?
Vbe ima ya rhiẹre ma hẹ wẹẹ aro ne Jehova ya ghee arrọọ ẹre ima ya ghee ẹre ?
De vbene ediọn ya ya egbe tae Jehova hẹ vbe iran ghaa buohiẹn emwa ni ru orukhọ ?
1 , 2 . ( a ) De aro ne Jesu ya gha ghee Uhi Osanobua ?
( b ) De vbene iran ni maa emwa Uhi kevbe avbe Farisi ya mu Uhi Osanobua uhunmwu da otọ hẹ ?
E JEHOVA ẹre ọ yi Uhi e Mozis .
Ẹi khabe ne Jesu na hoẹmwẹ Uhi nii sẹrriọ rhunmwuda e Jehova ọre Ọmwa nọ ghi ru ekpataki sẹ vbe arrọọ ọghẹe .
Ẹmwẹ akhasẹ nọ rre ebe Psalm 40 : 8 keghi gima rẹn vbene Uhi Osanobua yẹẹ e Jesu sẹ hẹ .
Ọ keghi kha wẹẹ : “ U miẹn vbe ahoo ruẹ ne a ru yẹẹ mwẹ hẹ Osanobua mwẹ ! I rhie iruẹmwi ruẹn ye uwu ekhọe mwẹ . ”
E Jesu keghi rhiẹre ma , vbe ẹmwẹ nọ kẹ unu ẹnrẹn ladian kevbe uyinmwẹ ọnrẹn wẹẹ , Uhi Osanobua keghi re nọ gbae , ne ere ye kevbe nọ khian gha mwẹ esa nọ ye a te miẹn wẹẹ , ẹmwẹ akhasẹ hia mwẹ amusẹ . — Mat .
5 : 17 - 19 .
U miẹn vbene ọ gha da e Jesu hẹ , vbe iran ni maa emwa Uhi kevbe avbe Farisi mu Uhi Osanobua uhunmwu da otọ , ne iran ba gha lele Uhi ni ma mobọ ru ekpataki .
Jesu keghi kha wẹẹ : “ Wa zaghae ye ihe igbe ebe uwọnmwẹ ne giẹrẹ hia , vbe ne avbe akpọkọ , ihiehie kevbe ebe aranmwọkhọ ye , vbene uwa na sẹ emwi kpataki ni rre uwu Uhi rae , zẹ vbe a i bu eku , itohan , kevbe amuẹtinyan . ”
( Mat .
23 : 23 ) Ne Jesu ya lughaẹn ne avbe Farisi ni gbodan kevbe ni si ukankan ye emwi nọ ma sẹ emwi ọre wẹẹ , Jesu rẹnrẹn ilele nọ ginna Uhi nii kevbe akpa ọghe Osanobua ni rhiegbe ma vbe dọmwadẹ iran .
De emwi ne ima khian ziro yan vbe ako iruẹmwi na ?
Ivbiotu e Kristi i ghi rre ototọ Uhi e Mozis .
( Rom 7 : 6 ) Ọrheyerriọ , e Jehova keghi ru ẹre ne Uhi na gha rre usun emwi ne a gbẹnnẹ ye Baibol .
Vbọzẹe ? Rhunmwuda Osanobua hoo ne ima rẹn kevbe ne ima gha loo “ emwi ne kpataki ” ni rre Uhi na vbe arrọọ ọghe ima , ọni ọre avbe ilele ni hiunsi ni ginna rẹn .
Vbe igiemwi , de ilele nọ ginna emwamwa ọghe ẹvbo ne a lẹgbinna ?
Vbe ako iruẹmwi nọ lae , ma keghi miẹn emwi ruẹ vbe emwi nọ khẹke ne ọmwa nọ dizigha ọyẹvbu ru .
Vbe ako iruẹmwi na , ma gha miẹn emwi ruẹ vbekpae Jehova , vbe nọ dekaan ẹvbo ne a lẹgbinna kevbe vbene ima gha ya egbe ta re hẹ .
Nọnaghiyerriọ , ma gha miẹn ewanniẹn rhie ye avbe inọta na vbe ako iruẹmwi na : De vbene emwamwa ọghe ẹvbo ne a lẹgbinna ya rhiẹre ma wẹẹ Osa nọ mwẹ itohan ẹre Jehova khin ?
Vbọ maa ima re vbekpae aro ne Osanobua ya ghee arrọọ ?
Vbọ vbe maa ima re vbekpae odẹ ne ọ ya buohiẹn nọ gbae ?
U ghi gbarokotọ ne u miẹn asefẹn ne u khian na ya egbe tae Jehova . — Tie Ẹfisọs 5 : 1 .
4 , 5 . ( a ) Vbe a na miẹn hẹ wẹẹ avbe ẹvbo ne a lẹgbinna i lọghọ ne a sẹ ?
Vbọzẹe ?
( b ) De emwi ne emwamwa na maa ima re vbekpae Jehova ?
Ẹi lọghọ a ke sẹ ẹvbo ehan ne a lẹgbinna vbe otọ Izrẹl rhunmwuda , e Jehova keghi tama Ivbi Izrẹl ne ẹvbo eha gha rre oberhọmwa ọghe Ẹzẹ Jọdan kevbe ne eha vbe gha rre obiyọmwa ọghe ne Ẹzẹ Jọdan .
Vbọzẹe ?
Ne ọmwa nọ dizigha ọyẹvbu mieke na rherhe sẹ evba . ( Nọm .
35 : 11 - 14 ) Te odẹ ne a la yo avbe ẹvbo na , wa vbe gha maan , ọ ma vbe rree gbe .
( Diut . 19 : 3 ) Zẹ vbene ọ gua ilele Ivbi e Ju ro , iran keghi ba erhan lele odẹ zẹvbe adia nọ su ọmwa nọ dizigha , ne ẹi ghẹ mieke na bibi odẹ , vbe ọ ghaa lẹ rrie ẹvbo ne a lẹgbinna .
Rhunmwuda ne emwamwa ọghe ẹvbo ne a lẹgbinna na rrọọ , ọmwa nọ dizigha ọyẹvbu i lẹ yo ẹvbo ne ẹi rre otọ Izrẹl rhunmwuda , ọ sẹtin deba ugamwẹ ohoghe .
Muẹn roro : E Jehova ne ọ yi Uhi wẹẹ ọmwa de ọmwa izigha , te ọ khẹke na gbẹe rua , ẹre ọ vbe kie ẹkpotọ yọ ne a mwẹ itohan daa ọmwa nọ dizigha ọyẹvbu kevbe ne a gbogba ga re !
Ọgbenbe ọkpa keghi kha wẹẹ : “ Te Osanobua wa ya emwamwa ni ye khuẹrhẹ .
Erriọ Osanobua wa ya ru emwi . ”
E Jehova i re ọbuohiẹn nọ mwẹ ekhọe ibisi nọ hoo nọ gha rri eguọmwadia re oya .
“ Sokpan ọkpọkua ọre itohan Osanobua khin . ” — Ẹfis .
2 : 4 .
De vbene Ivbi e Farisi ya lughaẹn ne Osanobua hẹ ?
Sokpan , ẹi erriọ avbe Farisi ye . Iran ma gha mwẹ ekhọe itohan .
Vbe igiemwi , zẹ vbene ilele Ivbi e Ju khare , ọmwa gha ru abakuru ọkpa sẹ igbaha , avbe Farisi i ghi yabọe .
Igbaha ẹre iran yabọ ọmwa sẹ . Jesu keghi gi ima rẹn , aro ne avbe Farisi ya ghee emwa ni ru orukhọ .
Ọ keghi ru igiemwi ọghe ovbi e Farisi ne ọ na erhunmwu vbenian : “ Osanobua , I kpọnmwọn ighẹ mẹ i zuan , I i ru ero , I ma sakaan vbe ne emwa ọvbehe ye , I kpọnmwọn ighẹ I i ye vbe ne ọ koko igho uhunmwu nii . ” Ne ọ koko igho uhunmwu , vbe igiemwi na , kegha rinmwian Osanobua nọ mwẹ itohan daa irẹn .
Vbọzẹe ne avbe Farisi i na mwẹ ekhọe itohan ?
Rhunmwuda , iran i ghee ọmwa sẹ ọmwa . — Luk 18 : 9 - 14 .
Wẹ kie ẹkpotọ yọ ne emwa dọ gu ruẹ ru adọlọ vbe iran gha ru emwi nọ sọnnọ ruẹ ra ?
Gha re ọmwa ne ẹi lọghọ na gu guan ( Ghee okhuẹn 4 - 8 )
7 , 8 . ( a ) Ọmwa gha ru abakuru daa ruẹ , de vbene u khian ya ya egbe tae Jehova hẹ ?
( b ) Vbọzẹe ne a na miẹn wẹẹ ọmwa nọ mwẹ imuegberriotọ ẹre ọ yabọ emwa ọvbehe ?
Gha ya egbe tae Jehova ẹi re Ivbi e Farisi .
Gha mwẹ agiẹngiẹn daa emwa ọvbehe .
( Tie Kọlose 3 : 13 . )
Odẹ ọkpa ne u gha ya sẹtin ru ọna ọre wẹẹ , u gha re ọmwa ne ẹi lọghọ na gu guan , nọ mwẹ ekhọe ayabọ .
( Luk 17 : 3 , 4 ) Nọ egbuẹ ọta na : ‘ Deghẹ emwa ru emwi nọ sọnnọ mwẹ yaẹngbe yaẹngbe , mẹ ya ekhọe hia yabọ ra ?
Mẹ mwẹ ahoo ne I ya gu ọmwa nọ ru abakuru daa mwẹ ru adọlọ ra ? ’
Ọmwa nọ mu egbe rriotọ ẹre ọ yabọ .
Ọna ẹre ọ zẹe ne avbe Farisi ma na gha mwẹ ekhọe ayabọ rhunmwuda iran i ghee ọmwa sẹ ọmwa .
Zẹvbe Ivbiotu e Kristi , ọ ma khẹke ne ima gha roro ẹre wẹẹ ima “ maan sẹ ọmwa ọvbehe . ”
Ekhọe vbenian gha ru iyobọ ne ima ya gha yabọ emwa ọvbehe .
( Fil . 2 :⁠ 3 ) Ma ghaa mu egbe rriotọ , ma gha sẹtin ya egbe tae Jehova vbe odẹ ne ọ ya ya ekhọe hia yabọ emwa orukhọ .
Ma gha lele adia na , ẹghẹ nii , ẹi ghi lọghọ emwa ne iran ya bu ima gha dee do ru adọlọ vbe iran gha ru abakuru daa ima . — Asan .
7 : 8 , 9 .
De vbene Jehova ya kaẹn ye Ivbi Izrẹl ehọ wẹẹ emwi nọ hiunsi ẹre arrọọ khin ?
Evbọ mobọ zẹe ne Osanobua na ru emwamwa ọghe ẹvbo ne a lẹgbinna , ọre ne Ivbi Izrẹl ghẹ mieke na gha da esagiẹn emwa ni ma rẹn ọkpa rẹn eva . ( Diut .
19 : 10 ) E Jehova keghi khuiwu ọmwa nọ “ gbe ọmwa ne ọ ma rukhọ ” rua , rhunmwuda aro nọ ghaan ẹre irẹn ya ghee arrọọ .
( Itan 6 : 16 , 17 ) Zẹvbe Osa nọ huanrẹn kevbe nọ buohiẹn ata , irẹn i sẹtin wa rhie aro gberra ọmwa nọ dizigha ọyẹvbu .
Agharhemiẹn wẹẹ a mwẹ itohan daa ọmwa nọ de izigha ọyẹvbu , te ọ ye khẹke nọ gi ediọn rẹn emwi nọ sunu .
Ediọn gha ghi bẹghe ẹre wẹẹ , ẹi ẹmwẹ ọnrẹn , iran ghi faẹn fua , sokpan , ọ gha rre ẹvbo nọ lẹgbinna nii , Ogie Ohẹn ke do wu .
Ọmwa nọ dizigha ọyẹvbu sẹtin vbe khian ọmaẹn wu ye ẹvbo nọ lẹ gha rrie nii .
Ena hia nọ kẹrikian vbe ọmwa gha dizigha ọyẹvbu keghi ya Ivbi Izrẹl gele do rẹn wẹẹ , arrọọ ọghe ọmwa wa hiunsi .
Ne iran mieke na rhie uyi ne Ayi ọghe Arrọọ , te iran gha biegbe ne emwi ke emwi nọ gha mu arrọọ ọghe ọmwa rhọkpa ye ikpadede .
De vbene Jesu ya rhiẹre ma hẹ wẹẹ Ivbi e Farisi kevbe iran ni maa emwa Uhi ma zẹdẹ gha ka arrọọ ọghe emwa ọvbehe yọ ?
Avbe Farisi kevbe iran ni maa emwa uhi keghi wa lughaẹn ne Jehova .
Iran ma zẹdẹ gha ka arrọọ ọghe emwa ọvbehe yọ .
De odẹ nọ khin ?
Jesu keghi tama iran wẹẹ : “ Wa rhie isanhẹn urho irẹnmwi mwẹ , wa tobọ uwa ma la owa , wa ma gie ne ọ hoo ne ọ la owa , la owa . ”
( Luk 11 : 52 ) Avbe Farisi kevbe iran ni maa emwa Uhi , ẹre ọ te khẹke ni rhan otọ Ẹmwẹ Osanobua ma emwa ọvbehe , ne iran mieke na gha rre odẹ nọ su rrie arrọọ etẹbitẹ .
Nọghayayerriọ , iran kegha mu idobo ye emwa egbe ne iran ghẹ lele ukpowẹ e Jesu nọ re “ Okaolotu ọghe arrọọ . ”
Emwa ni ma lele ukpowẹ ọghe Jesu i khian miẹnfan . ( Iwinna 3 : 15 , NW . )
Avbe Farisi kevbe iran ni maa emwa Uhi ma zẹdẹ gha ka arrọọ ọghe emwa ọvbehe yọ , rhunmwuda emwa ni hio kevbe ni rẹn ọghe egbe iran ọkpa , ẹre iran ghaa khin .
Ekhọe atosi ẹre iran ghaa mwẹ !
( a ) De vbene ukọ e Pọl ya rhiẹre ma hẹ wẹẹ irẹn ghee arrọọ zẹ vbene Osanobua ghee ẹre ?
( b ) De emwi nọ gha ya ima gha mwẹ izọghae vbe ikporhu iyẹn nọ maan zẹvbe Pọl ?
Vbe ima khian ya sẹtin ya egbe tae Jehova hẹ ?
Vbe ima khian vbe ya sẹtin biegbe ne uyinmwẹ a i ka ọmwa yọ ọghe avbe Farisi hẹ ?
Ọ khẹke ne ima gha ghee arrọọ zẹvbe emwi ewe nọ hiunsi .
Odẹ ne ukọ e Pọl ya ru ọna , ọre ne ọ na kporhu iyẹn nọ maan ẹsẹsẹmwẹse .
Rhunmwuda ọni , ọ keghi si agbada vbe unu tae wẹẹ : “ A i ghẹ miẹn ighẹ a ye miẹn ne ọ fuan vbe uwu uwa , ẹi ghi rre urhu mwẹ . ”
( Tie Iwinna 20 : 26 , 27 . )
Vbọ mobọ ye Pọl rhiegba ye iwinna ikporhu iyẹn nọ maan ?
Ne a na waa re iwinna nii nọ ra , ra ne ẹi ghẹ mieke na rriabe ?
Ẹo . Rhunnwuda ọ hoẹmwẹ emwa , ọ vbe gha ya aro nọ ghaan ghee arrọọ ọghe iran . ( 1 Kọr .
9 : 19 - 23 ) Aro ne Jehova ya ghee arrọọ ẹre ọ vbe khẹke ne ima ya gha ghee ẹre .
E Jehova “ hoo ne emwa hia fiwerriẹ hin orukhọ iran rre . ”
( 2 Pit .

3 : 9 ) Wẹ mwẹ ekhọe vberriọ ra ?
Ekhọe itohan vberriọ ẹre ọ khian ya ruẹ gha mwẹ izọghae kevbe oghọghọ vbe ikporhu iyẹn nọ maan .
Vbọzẹe ne ọ na re emwi nọ ru ekpataki ne eguọmwadia Osanobua gha kinnegbe ne iran ghẹ miẹn ikuanegbe kevbe ne iran ghẹ rhie ikuanegbe ne emwa ọvbehe ?
Emwi ọvbehe nọ rhiẹre ma wẹẹ ima ghee arrọọ zẹvbe emwi nọ hiunsi , ọre deghẹ ima kinnegbe ne ima ghẹ miẹn ikuanegbe kevbe ne ima ghẹ rhie ikuanegbe ne emwa ọvbehe .
Te ọ khẹke ne ima gha gbarokotọ vbe ima ghaa gua imọto ra e mẹsini , vbe ima ghaa rrie ehe ugamwẹ , vbe ima ghaa bọ owa ra emwi ne ima rhirhi gha ru .
Arrọọ kevbe egberranmwẹ ọghe ọmwa ẹre ọ ru ekpataki sẹ iwinna kevbe igho .
Osanobua keghi ru emwi nọ gbae vbe ẹghẹ hia .
Ọ khẹke ne ima hia gha ya egbe ta re katekate ediọn vbe iko .
Ọ wa khẹke ne iran gha gbarokotọ ne iran ghẹ miẹn ikuanegbe kevbe ne iran ghẹ rhie ikuanegbe ne emwa ọvbehe ni gu iran winna .
( Itan 22 : 3 ) Ọkpa vbe ediọn gha wẹẹ ne u gha gbarokotọ ne u ghẹ miẹn ikuanegbe , u ghi miẹn adia nii yi . ( Gal .
6 : 1 ) U ghaa ya aro ne Jehova ya ghee arrọọ ghee ẹre , esagiẹn ọmwa rhọkpa i khian gha rrọọ ruẹ urhu .
13 , 14 .
De vbene ediọn vbe otọ Izrẹl ya gha ya egbe tae Jehova vbe odẹ ne ọ ya buohiẹn ata ?
E Jehova keghi yi iyi ne ediọn vbe otọ Izrẹl ne iran gha ya egbe ta irẹn vbe odẹ ne irẹn ya buohiẹn ata .
Okaro , iran ghi ka gualọ otọ emwi nọ sunu .
Nogieva , iran ghi mu ukpa mu uwerhẹn ghee ẹre ne iran mieke na rẹn deghẹ te ọ ba ru ẹre kevbe deghẹ ọ ka yin uyinmwẹ vberriọ .
Ena ẹre ọ ghi ya iran rẹn deghẹ iran gha mwẹ itohan daa ọmwa ne ọ dizigha ọyẹvbu .
Ne iran mieke na buohiẹn ata , te ediọn gha ka rẹn deghẹ enọ de ọmwa izigha kevbe ne a gbua , ka mwẹ egbe ẹzọ ra deghẹ te ọ wa mema gbẹe rua .
( Tie Nọmbas 35 : 20 - 24 . )
Deghẹ osẹe rrọọ , te ọ khẹke nọ gha re eva ra ọ bun sẹ ọni , a ke buohiẹn uwu gbe ọmwa nọ de ọmwa izigha . — Nọm .
35 : 30 .
Ediọn gha ghi mu ukpa mu uwerhẹn ghee emwi hia nọ sunu nẹ , ibuohiẹn ọghe iran i khian ye hẹnhẹn egbe yan izigha ne ọ do nii .
Iran ghi rhie aro tua aro ọmwa ne ọmwa nọ de izigha khin . Iran ghi loo azamemwi ya rẹn otọ ẹmwi nọ sunu dinmwi .
Orhiọn nọhuanrẹn ọghe Jehova ghi vbe ru iyobọ ne iran ya loo azamemwi , ọ vbe ya iran rhie itohan ma , ne iran mieke na sẹtin buohiẹn ata zẹ vbene Jehova ye . — Ẹks .
34 : 6 , 7 .
De alughaẹn ne egbe nọ rre aro ne Jesu kevbe avbe Farisi ya gha ghee emwa orukhọ ? Ivbi e Farisi keghi lughaẹn .
Emwi dan ne ọmwa ru , ẹre iran ya buohiẹn ọnrẹn , ẹi re vbene ekhọe ọmwa ni ye hẹ .
Vbe avbe Farisi bẹghe Jesu rri evbare vbe owa Matiu , iran keghi nọ erhuanegbe ẹre wẹẹ : “ Vbọzẹe ne arowa uwa na gu avbe emwa vberriọ rri evbare yi ? ”
Jesu keghi wanniẹn wẹẹ : ‘ Ọmwa ne egbe rran rẹn i bu ọbo , sokpan iran ni khuọnmwi .
Wa gualọ otọ emwi ne a ya ẹmwẹ ne ọ rre ebe nọhuanrẹn na kha , “ I ma wẹẹ ne uwa ye aranmwẹ zọese ghe mwẹ , itohan ẹre I gualọ . ”
I ma rre do tie avbe adazẹ sokpan avbe emwa orukhọ . ’ ( Mat .
9 : ​ 9 - 13 ) Te Jesu ghaa hoo nọ gbe gue ne emwa ni ru orukhọ nọ wegbe ra ? Hiehie !
Te irẹn wa gha hoo ne iran fiwerriẹ .
( Mat .
4 : 17 ) Jesu rẹnrẹn wẹẹ eso vbuwe “ emwa nibun ni koko igho uhunmwu ” kevbe emwa orukhọ gha fiwerriẹ .
Vbene ẹmwata , ẹi re evbare ọ ya iran gha rrie owa e Matiu .
Erhuanegbe Jesu ẹre iran nibun ghaa khin .
( Mak 2 : 15 ) Avbe Farisi keghi baeku , iran ma sẹtin bẹghe emwi ne Jesu bẹghe vbe egbe emwa vberriọ .
Ivbi e Farisi ma zẹdẹ gha ya egbe ta Osanobua nọ mwẹ itohan kevbe nọ buohiẹn ata .
Iran ma yayi wẹẹ emwa orukhọ gha sẹtin fiwerriẹ , te iran wa gha roro wẹẹ ọghe iran fo nẹ .
De emwi eso nọ khẹke ne avbe ediọn ru , vbe a gha zẹ iran ne iran buohiẹn ọmwa ne ọ ru orukhọ ?
Vbe ẹdẹnẹrẹ , te ọ wa vbe khẹke ne ediọn gha ya egbe tae Jehova nọ “ hoẹmwẹ emwi nọ gbae . ”
( Psm . 37 : 28 ) Okaro iran “ ghi kakabọ gualọ otọ ẹre ẹsẹse ” ne iran mieke na rẹn deghẹ ọmwa na ba re ifiẹzọ gele ru orukhọ .
Nogieva , deghẹ ọ ru vberriọ , iran ghi lele adia ni rre Evbagbẹn Nọhuanrẹn ya buohiẹn ọnrẹn .
( Diut . 13 : ​ 12 - 14 ) A gha zẹ ediọn eso ne iran buohiẹn ọmwa , iran ghi gbarokotọ ne iran mieke na rẹn , deghẹ ọtẹn nọ ru orukhọ nọ wegbe , gbe ima rẹn ye orukhọ ne ọ ru .
Ẹi wa khuẹrhẹ na sẹtin rẹn deghẹ ọmwa fiwerriẹ ra deghẹ ọ ma fiwerriẹ .
Ọna keghi hẹnhẹn egbe yan aro ne ọmwa nii ya ghee emwi ne ọ ru kevbe emwi nọ rrọọ ọre ekhọe . ( Arhie .
3 : 3 ) Ne ọmwa nọ ru orukhọ mieke na miẹn ayabọ , te ọ khẹke nọ gele fiwerriẹ .
*
17 , 18 .
De vbene ediọn ya rẹn deghẹ ọmwa nọ ru orukhọ gele roro iro fi uyinmwẹ werriẹ ?
( Ghee efoto nọ rre omuhẹn . )
E Jehova kevbe Jesu bẹghe emwi nọ rre ọmwa ekhọe sokpan ediọn i sẹtin .
Nọnaghiyerriọ , deghẹ ọkpa vbe ediọn ẹre u khin , vbua khian ya sẹtin rẹn deghẹ ọmwa ne ọ ru orukhọ gele fiwerriẹ nẹ ?
Okaro , u ghi na erhunmwu ne Jehova rrie ẹwaẹn kevbe azamemwi nuẹn .
( 1 Ọba 3 : 9 ) Nogieva , u ghi ru ezanzan vbe uwu Ẹmwẹ Osanobua kevbe avbe ebe ọghomwa ne u mieke na rẹn deghẹ ọtẹn nọ ru orukhọ gele fiwerriẹ nẹ , ra te ọ ba ru ighẹ rẹn fiwerriẹ .
( 2 Kọr .
7 : 10 , 11 ) U vbe hia ne u rẹn emwi ne Baibol khare vbekpae emwa ni ya ekhọe hia fiwerriẹ kevbe emwa ni zẹ utun vbe ehọ .
Nogieha , u ghi hia ne u gele rẹn aro ọmwa nọ ru orukhọ na , eke nọ ke rre , evbọ yae ru egbe emwi vberriọ , kevbe ako ne ọ na vburriẹ .
Ẹmwẹ akhasẹ nọ rre Baibol keghi kha vbekpae e Jesu ne ọre uhunmwuta ọghe iko wẹẹ : “ Rẹn i ra ghe ikpanro ra erriọ I họẹn ya bu ohiẹn , ọ gha buohiẹn ẹmwata ne ivbiogue , ọ ghi mu ẹzọ iran ne ẹi mwẹ gui . ”
( Aiz . 11 : 3 , 4 ) Uwa ne avbe ediọn ẹre Jesu loo ya su emwa rẹn vbe ẹdẹnẹrẹ .
Ọ gha ru iyobọ ne uwa ya gha buohiẹn ata zẹ vbene irẹn ye . ( Mat .
18 : 18 - 20 ) Nọnaghiyerriọ , te ọ khẹke ne ima gha gbọyẹmwẹ ye iwinna ne ediọn ye vbe iko .
Iran buohiẹn ata , vbe nọ dekaan itohan , iran rhie igiemwi esi yotọ , kevbe wẹẹ , iran ẹre Jesu loo ya gbaroghe ima .
De emwi ne u miẹn ruẹ vbe emwamwa ọghe ẹvbo ne a lẹgbinna ne u gha rhie ye uyinmwẹ vbe arrọọ ọghuẹ ?
“ Irẹnmwi kevbe ẹmwata ” hia ni dekaan e Jehova kevbe ilele nọ gbae ọghẹe keghi rre Uhi e Mozis .
( Rom 2 : 20 ) Vbe igiemwi , emwamwa ọghe ẹvbo ne a lẹgbinna keghi maa ediọn re ne iran gha buohiẹn ata .
Ọ vbe ya ima rẹn vbene ọ ru ekpataki sẹ hẹ ne a gha “ tohan egbe ” kevbe ne a “ gha mwẹ ẹnina daa egbe . ” ( Zẹk .
7 : 9 ) Ma i ghi rre ototọ Uhi nii nia , ọrheyerriọ , e Jehova nọ mu Uhi nii gbọọ ma he fiwerriẹ .
Te ọ ye ya aro nọ ghaan ghee ibuohiẹn ata kevbe itohan .
Ọ keghi re ukpamuyọmọ nọ hiunsi , ne ima na ga Osanobua nọ yi ima vbene irẹn ye , Osa ne ima sẹtin ya egbe ta kevbe ne ima sẹtin lẹgbinna !
Ya ghee ne uhunmwuta “ Inọta Ne Emwa Nọ ” vbe The Watchtower ọghe September 15 , 2006 , ipapa 30 .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Etẹn nikhuo eva gha kporhu ma okhuo ọkpa ne ọ doẹki vbe ẹvbo na tie ẹre Tipitapa
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
KE ẸGHẸ gha dee , ese ne a zọ keghi re emwi nọ wa ru ekpataki vbe ugamwẹ ẹmwata .
Vbe ẹghẹ nẹdẹ , te Ivbi Izrẹl ghaa ya aranmwẹ zọese gie Jehova , erriọ Ivbiotu e Kristi ọghe orre nokaro vbe gha “ rhie urhomwẹ ne Osanobua vbe ẹghẹ hia , zẹ vbe ese ne a zọ . ”
Sokpan izọese nibun ye rrọọ ni ya ẹko rhiẹnrhiẹn Osanobua ne ima gha sẹtin ru .
( Hib . 13 : 15 , 16 ) Igiemwi eha ne ima khian ziro yan na , rhiẹre ma wẹẹ , ọyẹnmwẹ kevbe afiangbe ne a lae miẹn i gia gie , vbe a ghaa ru egbe izọese vberriọ .
E Hanna ne ọ ghaa ga e Jehova vbuwe amuẹtinyan , ke wa gha gualọ ọmọ , sokpan ọ ma miẹn ọmọ biẹ .
E Hanna keghi yan ma e Jehova vbe erhunmwu wẹẹ , irẹn gha sẹtin biẹ ọmọ okpia , te irẹn khian yae “ fi ohan ne Jehova vbe ẹdẹ agbọn rẹn hia . ” ( 1 Sam . 1 : 10 , 11 , NW . )
Ọ ghi sẹ ẹghẹ , Osanobua na gele ya ọmọ okpia nẹẹn , ọ keghi he ẹre Samuẹl .
Vbe Hanna ghi fian e Samuẹl ewẹn nẹ , ọ na gele rhie ẹre gha rrie ibọkpọ e Jehova , zẹvbe nọ yan rẹn .
Vbe okiekie , e Jehova keghi fiangbe e Hanna ye ekhọe hia nọ ya ya ovbi ẹre fiohan ne irẹn .
E Jehova na vbe ya ọmọ isẹn ọvbehe nẹẹn .
E Samuẹl na ghi do gha re akhasẹ kevbe ọkpa vbe usun emwa ni gbẹn e Baibol . — 1 Sam .
2 : 21 .
Zẹvbe Hanna kevbe Samuẹl , ẹkpotọ wa vbe kie ne Ivbiotu e Kristi ya arrọọ ọghe iran fiohan ne Jehova vbe ugamwẹ ọghẹe .
Yevbesọni , e Jesu keghi yan rẹn wẹẹ , e Jehova gha san ima ẹse ye izọese ne ima rhirhi ru vbe ugamwẹ ọnrẹn . — Mak .
10 : 28 - 30 . Vbe orre nokaro , okhuo ọkpa na tie ẹre Dọkas , nọ vbe gha re Ovbiotu e kristi ke wa gha re ọmwa “ nọ loo ẹghẹ ọre ye iwinna ne ọ maan kevbe ne ọ ghaa ye ivbiogue obọ . ”
Sokpan , ọ ghi sẹ ẹghẹ , “ uhunmwu ova keghi dekun ẹnrẹn , ọ na wu . ”
Etẹn hia vbe iko keghi khiẹ ẹsẹse ye ẹmwẹ uwu e Dọkas .
Etẹn ghi họn wẹẹ , e Pita rre ikinkin nii , iran keghi rinmwiaẹn nọ zẹgiẹ gha dee .
U miẹn vbene ọyẹnmwẹ gha sẹ iran hẹ vbe Pita ghi huọn e Dọkas kpaegbe .
Ọna ọre ẹghẹ okaro ne ukọ ọghe Jesu ya huọn ọmwa nọ wu kpaegbe .
( Iwinna 9 : 36 - 41 ) E Jehova ma mianmian emwi esi esi ne Dọkas wa gha ru .
( Hib . 6 : 10 ) Emwi ne Dọkasi ru keghi re ne a gbẹn ye Ẹmwẹ ọghe Osanobua nọ gha re igiemwi esi , ne ima gha sẹtin ya egbe ta vbe ẹdẹnẹrẹ .
Ukọ e Pọl wa vbe rhie igiemwi esi yotọ vbe nọ dekaan ne a gha zẹ emwi obọ .
Ọ kegha loo ẹghẹ kevbe emwi hia nọ mwẹ ya ru iyobọ ne etẹn .
Vbe Pọl gbẹn ebe gie etẹn vbe Kọrinti , ọ keghi kha wẹẹ : “ Ẹko rhiẹnrhiẹnmwẹ ọre I gha ya loo emwi ne I mwẹ hia , ya sẹ egbe imẹ tobọ mwẹ bare , ne I ya ye uwa obọ . ” ( 2 Kọr .
12 : 15 ) Odẹ ne Pọl ya loo arrọọ ọghẹe keghi do yae rẹn wẹẹ , ne a gha ye emwa ọvbehe obọ keghi ya ọmwa sọyẹnmwẹ . Nọ ghi wa hinusi sẹ ọre wẹẹ , e Jehova gha vbe fiangbe ima yọ . — Iwinna 20 : 24 , 35 .
Vbene ẹmwata , ọ wa ya ẹko rhiẹnrhiẹn Jehova vbe ima ghaa loo ẹghẹ kevbe ẹrhiọn ọghe ima ya ru iyobọ ye iwinna Arriọba kevbe vbe ima ghaa ru iyobọ ne etẹn vbe iko .
Sokpan , odẹ ọvbehe ye rrọọ , ne ima gha ya sẹtin ru iyobọ ye iwinna Arriọba ra ?
Ọ wa rrọọ !
Gberra ne a gha loo ẹrhiọn kevbe ẹghẹ ọghomwa ye iwinna Arriọba , ma gha vbe sẹtin ye avbe emwi ewe ne ima mwẹ , ru izọhẹ ye iwinna ugamwẹ e Jehova .
Izọhẹ vberriọ ne ọ ke ekhọe rre , ẹre a loo ya ru iyobọ ne avbe arọndẹ ne a gie yo isi kevbe etẹn ni rhiegbe ye iwinna ugamwẹ ọghe ẹghẹ hia , ne iwinna ikporhu iyẹn nọ maan nọ khian vbe otagbọn hia mieke na gha mwẹ alaghodaro .
Izọhẹ na , ẹre a loo ya printi ebe ọghomwa , ẹre a ya ru e vidio ladian ya sẹ egbe iwinna izedu nọ khian vbe otagbọn hia .
Yevbesọni , ẹre a vbe loo ya ru iyobọ ne etẹn ne odekun ẹrhia sunu daa , ẹre a vbe loo vbe iwinna Ọgua Arriọba na bọlọ .
Nọnaghiyerriọ , ọ khẹke ne u gha mwẹ ilẹkẹtin wẹẹ , “ u ghaa zẹ emwi obọ , te a ra fiangbuẹ yọ . ”
Yevbesọni , te ima ya izọhẹ ne ima ru rhie ọghọ ne Jehova . — Itan 3 : 9 ; 22 : 9 .
Zẹ vbene ọ ghaa ye vbe ẹghẹ ukọ e Pọl , etẹn eso keghi “ fian igho rhie ye otọ ” ne iran miẹn rhie ye ẹkpẹti okozẹ , ne a gbẹn “ Iwinna Ọghe Otagbọn Hia ” yi .
( 1 Kọr . 16 :⁠ 2 ) Uki uki , ẹre ediọn ya rhie igho ne ọ sẹ obọ vbe iko gie ugha nọ siẹnro igho vbe abotu .
Ọrheyerriọ , odẹ ughughan vbe rrọọ ne u gha ya sẹtin ru iyobọ igho ye iwinna ne Avbe Osẹe Jehova ru vbe otọ ẹvbo ne u ye .
U gha hoo ne u rẹn odẹ ughughan ne a ya unu kaẹn na , u ghi gi abotu rẹn .
U gha miẹn adrẹsi ọghe abotu ima vbe www.jw.org .
Odẹ eso ne u gha ya sẹtin tobọ ruẹ ru izọhẹ ẹre a hae ye ugan vbe ototọ mwa :
Izọhẹ ne a ya ekọmputa , efoni , dẹbit kad kevbe krrẹdit kadi ru .
Vbe abotu eso , u sẹtin loo jw.org ra e wẹbsait ọvbehe ne abotu kpasẹ yi ya ru izọhẹ vberriọ .
Izọhẹ ọghe igho , emwi itegbe ra ọghe emwi ewe ne u mwẹ .
Deghẹ u hoo ne u ya ọkpa vbuwe ne a ya unu kaẹn na ru izọhẹ , u ghi gbẹn elẹta lelẹe nọ rhiẹre ma wẹẹ , izọhẹ ne u ya ekhọe hia ru nọ , ẹi re ne a rhie werriegbe .
Ọna sẹtin gha re izọhẹ ọghe igho ne a sẹtin rhie werriegbe deghẹ ọmwa ne ọ yae ru izọhẹ hoo nọ loo ẹre .
Gbẹn elẹta lelẹe nọ rhiẹre ma wẹẹ , izọhẹ ne a sẹtin rhie werriegbe nọ .
Gberra izọhẹ igho kevbe ọghe emwi ewe ne u rhirhi gha mwẹ , odẹ ọvbehe ne u gha ya sẹtin ru iyobọ ye iwinna Arriọba nọ khian vbe uhunmwu otagbọn hia keghi re ne a gbẹnnẹ ye ototọ mwa .
Sokpan , vbene u te ru izọhẹ vbenian , ọ khẹke ne u ka gi etẹn ni rre abotu rẹn , ne iran mieke na rhie adia nuẹn , vbe nọ dekaan obẹlẹ nọ khẹke ne u loo .
Uhi nọ dekaan igho uhunmwu ne a zẹ keghi lughaẹn vbe ẹvbo ughughan , nọnaghiyerriọ , ọ khẹke ne u ka nọ ọmwa nọ rẹn vbekpae uhi nọ dekaan igho uhunmwu , ne u mieke na rẹn odẹ nọ ghi maan sẹ , ne u gha ya ru izọhẹ .
Insurance kevbe Pẹnsiọn : Ọna keghi dekaan ọmwa nọ mwẹ insurance ra nọ ru emwamwa ọghe vbene ọ khian ya gha miẹn igho hẹ , vbe ọ gha winna zeki nẹ .
Ọ sẹtin ya igho nọ khẹke nọ miẹn vbe emwamwa vbenian ru izọhẹ . Ọ sẹtin loo ọkpa vbe usun eni ne uhi Arriọba kpasẹ yi ne Avbe Osẹe Jehova loo , vbe na ghee Watchtower Bible and Tract Society .
Igho Ne A Mwẹ Vbe Aza Igho : Ọmwa nọ mwẹ igho vbe aza igho sẹtin ru emwamwa na hae ne Watchtower Bible and Tract Society vbe irẹn gha wu nẹ , zẹvbe nọ gu ilele ọghe owa aza igho ro vbe ẹvbo nii .
Igho Ra Abọ Ne Ọmwa Mwẹ Vbe Kọmpini Kevbe Igho Isu Nọ Lelẹe Khian : Ọmwa sẹtin ya ọna ru izọhẹ gie Watchtower Bible and Tract Society zẹvbe izọhẹ ne ai rhie werriegbe ra ọ sẹtin gbẹn ebe yotọ , wẹẹ irẹn hoo ne igho na , khian ọghe Watchtower Bible and Tract Society vbe irẹn gha ghi wu nẹ .
Otọ Kevbe Owa : Ọmwa nọ mwẹ otọ ra owa nọ gha gia khiẹn , sẹtin yae ru izọhẹ gie Watchtower Bible and Tract Society zẹvbe izọhẹ ne ai rhie werriegbe . Deghẹ ọwa ne irẹn ye nọ , ọ sẹtin ye gha rre owa nii ọ te ya wu .
Vbe iyeke ọni , ọ ghi khian ọghe Watchtower . Ebe Asẹ Ne A Ya Ghae Ukhu : Ọmwa sẹtin gbẹn ebe yotọ ne a ya emwi nọ mwẹ ra igho ẹre ru izọhẹ ne Watchtower Bible and Tract Society vbe irẹn gha wu nẹ . Ebe na , gha re nọ mwẹ asẹ ọghe uhi arriọba .
Emwamwa na keghi ya igho uhunmwu ne a hae khuẹrhẹ .
Odẹ ughughan ne a ya ru izọhẹ ne a nana dee sin keghi re na gbarokotọ mwamwa , ẹi re emwi ne a dekun ru .
Rhunmwuda emwa ni hoo ne iran ya odẹ eso na hae ye ugan na , ru iyobọ ye iwinna Arriọba nọ khian vbe uhunmwu otagbọn hia , otu gbẹn ebe ẹmu ladian , na tie ẹre Charitable Planning to Benefit Kingdom Service Worldwide vbe urhuẹvbo Ebo kevbe Spanish .
Ebe na keghi rhan otọ re , odẹ ughughan ne emwa gha ya sẹtin ru izọhẹ vbe iran ye rre agbọn kevbe odẹ ne iran gha ya sẹtin ru emwamwa , ne a ya emwi ne iran mwẹ ru izọhẹ vbe iran gha wu nẹ .
A sẹtin miẹn wẹẹ , ayahọmwaehọ nọ rre ebe ẹmu na i khian guẹ loo , rhunmwuda uhi ọghe igho uhunmwu ne a zẹ ne arriọba mu gbọọ , vbe otọ ẹvbo ne u ye .
Vbọrhirhighayehẹ , emwa nibun wa loo obẹlẹ ughughan na ya ru iyobọ ye iwinna Arriọba nọ khian vbe uhunmwu otagbọn hia .
Emwamwa na keghi ya igho uhunmwu ne a hae khuẹrhẹ . Deghẹ uhi nọ rre otọ ẹvbo ne u ye , kie ẹkpotọ ye obẹlẹ ughughan ne a ya ru izọhẹ na , u sẹtin nọ akọwe ọghe ẹbu ediọn vbe iko ne u ye , nọ rhie ebe ẹmu na nuẹn .
Adeghẹ u hoo nu rẹn sayọ , klik e “ Ru Iyobọ Ye Iwinna Ne Ima Ru Vbe Uhunmwu Otagbọn Hia ” vbe ototọ wẹbsait ọghomwa ra u nọ etẹn vbe abotu .
“ Wa ghẹ gi ọmwakọmwa ya ẹwaẹn akuọkan ne agbọn ya rẹrẹ ọmwa mu uwa oghunmwu . ” — KỌL .
2 : 8 .
IHUAN : 38 , 31
De ibude ne ukọ e Pọl rhie ne ima vbekpae iziro nọ ma gba ọghe emwa nagbọn ?
Ya unu kaẹn ọkpa vbe iziro nọ ma gba ọghe emwa nagbọn kevbe odẹ ne ima gha ya sẹtin hẹe yotọ ?
Vbua miẹn ruẹ vbe ako iruẹmwi na ?
De ibude ne ukọ e Pọl rhie ne etẹn vbe Kọlose ?
( Ghee efoto nọ rre omuhẹn . )
VBE odẹ ukpo 60 - 61 C.E . , ukọ e Pọl keghi gbẹn ebe gie Ivbiotu e Kristi vbe Kọlose vbe ọ ye rre eghan vbe Rom .
Ọ keghi gi iran rẹn vbene “ irẹnmwi Orhiọn ” ru ekpataki sẹ hẹ . ( Kọl .
1 :⁠ 9 ) Ọ na vbe rhie tẹ wẹẹ : ‘ Wa ghẹ gi ọmwakọmwa do ya ohoghe rhọkpa do uwa ọzuọ , ọ gha khọn rẹn ne ohoghe ni wa gha rhiẹnrhiẹn .
Wa ghẹ gi ọmwakọmwa ya ẹwaẹn akuọkan ne agbọn ya rẹrẹ ọmwa mu uwa oghunmwu , iruẹmwi nọ hẹnhẹn egbe yan ilele ọghe emwa nagbọn kevbe avbe orhiọn dan ni kha yan agbọn na ẹre nọ , ẹi re ọghe Kristi . ’ ( Kọl .
2 : ​ 4 , 8 ) E Pọl keghi rhan otọ re sayọ evbọzẹe ne iziro eso ọghe emwa nagbọn ma na gba kevbe evbọzẹe ne ọ na yẹẹ emwa nibun .
Vbe igiemwi , iziro vberriọ sẹtin ya emwa gha roro wẹẹ , iran maan sẹ emwa ọvbehe .
Ọna ẹre ọ zẹe ne Pọl na gbẹn ebe na , ya ru iyobọ ne etẹn vbe Kọlose , ne iran sẹtin he iziro nọ ma gba kevbe uyinmwẹ dan ọghe emwa nagbọn yotọ . — Kọl .
2 : 16 , 17 , 23 .
Vbọzẹe ne ọ na khẹke ne ima guan kaẹn iziro ọghe emwa nagbọn ?
Emwa ni mwẹ iziro nọ ma gba keghi tila adia ọghe Jehova rua . Iziro vbenian sẹtin ya ọmwa do khian enọ ghi vburriẹ vbe odẹ ọghe orhiọn .
Vbe ẹdẹnẹrẹ , iziro nọ ma gba ẹre ọ wa gba ehe hia vbe uhunmwu otagbọn .
Ma miẹn ọnrẹn vbe ẹkpẹtin ughe , Itanẹt , vbe isiwinna kevbe owebe .
Vbe ako iruẹmwi na , ma gha ziro yan emwi ne ima gha ru , ne iziro nọ ma gba ọghe emwa nagbọn ghẹ mu ima ekhọe rhia .
Ma gha vbe guan kaẹn iziro isẹn ọghe emwa nagbọn kevbe vbene ima gha ya sẹtin hẹe yotọ .
De iziro nọ yẹẹ emwa nibun vbe ẹdẹnẹrẹ ?
Vbọzẹe ? “ Ọmwa esi ẹre I khin agharhemiẹn wẹẹ ima ya Osa yi . ”
Ọna ọre ẹmwẹ ne a mobọ họn vbe unu emwa vbe otọ ẹvbo nibun . Emwa vbenian i mwẹ obọ vbe ẹmwẹ ugamwẹ rhọkpa .
Iran keghi roro wẹẹ iran mwẹ afanvbimu ne a ya ru emwi nọ rhirhi khọn iran . Ughaghe emwa vbenian ma gualọ otọ re deghẹ Osanobua rrọọ .
( Tie Psalm 10 : 4 . )
Emwa ọvbehe ni roro ighẹ iran mwẹ ẹwaẹn sẹtin gha mwẹ iziro vbenian , “ I mwẹ uyinmwẹ nọ maan ọ gha khọn rẹn wẹẹ , ima ya Osa yi . ”
De vbene ima gha ya sẹtin ru iyobọ ne ọmwa nọ ma yayi wẹẹ Osanobua rrọọ ?
Ẹwaẹn gele gba ne emwa ni kha wẹẹ Osa i rrọọ ra ? Hiehie !
Emwa ni hẹnhẹn egbe yan imamwaemwi ọghe avbe umẹwaẹn nọ dekaan evbayi keghi bibi odẹ .
Sokpan te ẹmwata nọ rre ẹmwẹ na wa dewarorua .
Deghẹ owa ma tobọre de zọ , ọni rhiema wẹẹ , omwa ẹre ọ bọe , inu ghi nọ ne evbayi !
Vbene ẹmwata , ekẹn arrọọ ne giẹre ( cells ) ẹre ọ ru ọyunnuan sẹ owa rhunmwuda te iran tobọ iran muan .
Vbene iran ya muan ni , a i vbe miẹn alughaẹn rhọkpa vbuwe iran .
De ọmwa nọ yi ekẹn arrọọ vbenian ?
E Baibol zẹ ewanniẹn ye inọta na : ‘ Owa hia mwẹ ọmwa ne ọ bọe , sokpan Osanobua ọrọre ọmwa ne ọ yi emwi hia . ’ — Hib .
3 : 4 .
De emwi ne ima gha taa ya ru iyobọ ne ọmwa nọ roro ẹre wẹẹ , irẹn rẹn emwi nọ maan ke ne ẹi maan ọ gha khọn rẹn deghẹ irẹn ma ya Osa yi ?
De emwi ne ima gha taa ya ru iyobọ ne ọmwa nọ roro ẹre wẹẹ , irẹn rẹn emwi nọ maan ke ne ẹi maan , ọ gha khọn rẹn deghẹ irẹn ma ya Osa yi ?
E Baibol gi ima rẹn wẹẹ ẹmwa eso ni ma rẹn Osa sẹtin gha mwẹ uyinmwẹ esi .
( Rom 2 : 14 , 15 ) Iran sẹtin gha ya ọghọ ne evbibiran .
Sokpan ọmwa nọ ma yayi wẹẹ Osanobua rrọọ kevbe wẹẹ irẹn ẹre ọ khẹke nọ gha rhie adia ne ima , gha wa sẹtin gha ru emwi nọ gbae vbe ẹghẹ hia ra ? ( Aiz .
33 : 22 ) Emwa ne ẹwaẹn gba na rẹnrẹn wẹẹ , Osanobua ọkpa ẹre ọ khian sẹtin dọlọ agbọn na yi , emwa nagbọn i sẹtin .
( Tie Jerimaia 10 : 23 . )
Nọnaghiyerriọ , ọ ma zẹdẹ khẹke ne ọmwa rhọkpa gha roro ẹre wẹẹ , irẹn rẹn emwi nọ maan ke ne ẹi maan ọ gha khọn rẹn wẹẹ irẹn ma ya Osa yi kevbe deghẹ irẹn i lele adia ọghẹe . — Psm .
146 : 3 .
De aro ne emwa nibun ya ghee ugamwẹ ?
“ U sẹtin gha sọyẹnmwẹ deghẹ u i rre ugamwẹ rhọkpa . ”
Iziro vbenian wa yẹẹ emwa nibun rhunmwuda iran roro wẹẹ ugamwẹ i mwẹ esa nọ ye .
Emwa eso ni te gha ye sọs keghi dobọyi rhunmwuda emwi eso ne iran bẹghe nọ ma de yọ , vbene a ghee imamwaemwi ọghe ẹrinmwi erhẹn , igho ne iran zẹ kevbe otu azẹ ne avbe ọkaolotu e sọsi rhie obọ yi .
Ẹi khabe ne emwa nibun vbe uhunmwu otagbọn ne a kha wẹẹ , te orhiọn iran ghi wa sotọ rhunmwuda , iran i rre ugamwẹ rhọkpa !
Emwa vbenian sẹtin gha kha wẹẹ , “ I hoẹmwẹ Osanobua agharhemiẹn wẹẹ i rre ugamwẹ rhọkpa . Ekhọe ọre iyayi . ”
De vbene ugamwẹ ẹmwata ya ye emwa ghọghọ hẹ ?
Ọmwa gha gele sẹtin gha sọyẹnmwẹ deghẹ ẹi rre ugamwẹ rhọkpa ra ?
Ọmwa ne ẹi rre ugamwẹ ohoghe sẹtin gha mwẹ oghọghọ nọ sẹ otọ ẹko , sokpan ọmwa ne ẹi re ọse Jehova i sẹtin gele gha sọyẹnmwẹ vbe odẹ ọghe ẹmwata rhunmwuda Jehova ọre “ Osa ne ọ sọyẹnmwẹ . ”
( 1 Tim . 1 : 11 , NW . )
Ma hia keghi miẹn ere vbe emwi hia ne Jehova ru .
Eguọmwadia ọghẹe keghi sọyẹnmwẹ rhunmwuda erriọ iran vbe ya ru iyobọ ne emwa ọvbehe .
( Iwinna 20 : 35 ) Vbe igiemwi , ugamwẹ ẹmwata keghi ya ẹgbẹe mwẹ oghọghọ vbe iran ghaa lele ilele ni rre Baibol , vbene a ghee ọghọ ne ọdọ vbe amwẹ rhie ne egbe , ne iran i na ya eyan ne iran ru vbe ẹdẹ orọnmwẹ rhẹghẹrẹ , ne iran i na fi owẹ ya oha , ne iran na koko ivbi iran zẹ vbene ọ gua ilele ọghe Baibol ro kevbe ne iran na rhie ahoẹmwọmwa ọghe ẹmwata ma vbuwe ẹgbẹe .
Ọna ẹre ọ zẹe ne emwa ni rre ugamwẹ ẹmwata na mwẹ akugbe kevbe oghọghọ vbe dọmwandẹ iko ne iran ye vbe uhunmwu otagbọn hia . — Tie Aizaia 65 : 13 , 14 .
De vbene ebe Matiu 5 : 3 ya gima rẹn , evbọ ya ọmwa gele sọyẹnmwẹ ?
Ọmwa gha sẹtin gele gha sọyẹnmwẹ deghẹ ẹi ga Osanobua ra ?
Gi ima ziro yan inọta na . Vbọ gele ya emwa sọyẹnmwẹ ?
Emwa eso keghi sọyẹnmwẹ rhunmwuda iwinna ne iran ru , iku isasegbe ne iran rhie egbe yi ra emwi eso ni yẹẹ iran ne a ru , vbene emwa ọvbehe na vbe sọyẹnmwẹ vbe iran ghaa gbaroghe ẹgbẹe iran ra avbe ọse .
Ena hia na yunu kaẹn na , sẹtin ya ọmwa gha mwẹ oghọghọ , sokpan ọ ma sẹ nọ gha ya ima gha sọyẹnmwẹ vbe etẹbitẹ rhunmwuda ma lughaẹn ne avbe aranmwẹ .
Ma gha sẹtin ga Osanobua vbuwe amuẹntinyan .
Ọna ẹre ọ ya arrọọ ọghe ima mwẹ evbọ demu , ọna ẹre ọ vbe ya ima sọyẹnmwẹ vbe odẹ ọghe ẹmwata .
( Tie Matiu 5 : 3 . )
Vbe igiemwi , etẹn keghi sọyẹnmwẹ rhunmwuda igiọdu ne iran miẹn vbe iko ugamwẹ . ( Psm .
133 : 1 ) Iran vbe sọyẹnmwẹ akugbe ne iran mwẹ vbe uhunmwu otagbọn hia , arrọọ nọ mwẹ evbọ demu kevbe ayayẹro ọghe agbọn ọgbọn nọ dee .
( a ) De aro ne emwa nagbọn ya ghee emwi ọdọ vbe amwẹ ?
( b ) Vbọzẹe ne Baibol na wẹẹ ọ ma khẹke ne emwa ni ma he ru orọnmwẹ gha ru emwi ọdọ vbe amwẹ ?
“ Vbọzẹe ne a gha na kha wẹẹ ọ ma khẹke ne emwa ni ma he ru orọnmwẹ gha ru emwi ọdọ vbe amwẹ ? ”
Emwa eso keghi kha wẹẹ : “ Te Osanobua yi ima ne a gha sọyẹnmwẹ arrọọ , vbọ ghi zẹe ne a na gbodan ye emwi ọdọ vbe amwẹ na ru , ọ gha khọn rẹn deghẹ a ma he ru orọnmwẹ ? ”
Ọ ma khẹke ne Ovbiotu e Kristi gha ghẹẹ rhunmwuda Ẹmwẹ Osanobua gbodan yọ .

* ( Tie 1 Tẹsalonaika 4 : 3 - 8 . )
E Jehova mwẹ asẹ ne a ya yi uhi ne ima , rhunmwuda irẹn ọ yi ima .
Zẹ vbene uhi Osanobua kha re , okpia vbe okhuo nọ ru orọnmwẹ nẹ , ẹre ọ mwẹ asẹ ne a ya ru emwi ọdọ vbe amwẹ .
Te irẹn họemwẹ ima ẹre ọ zẹe ne ọ na yi uhi ne ima .
Avbe uhi na keghi re ọghe umamwẹ ọghe ima .
Ahoẹmwọmwa , ọghọ kevbe agbẹkunsotọ keghi rre uwu ẹgbẹe ni lele uhi na .
E Jehova gha buohiẹn emwa ni mema rhaa uhi ọghẹe . — Hib .
13 : 4 .
De vbene Ovbiotu e Kristi khian ya sẹtin biegbe ne uyinmwẹ alama oghẹ hẹ ?
E Baibol maa ima re odẹ ne ima gha ya sẹtin biegbe ne uyinmwẹ alama oghẹ .
Odẹ ọkpa ne ima gha ya sẹtin ru ọna ọre wẹẹ , ma gha begbe vbekpae ughe ne ima ghee .
Jesu khare wẹẹ : “ Ọmwaikọmwa gha ghe okhuo sẹrriọ ighẹ te aro ẹre ghi viẹn yọ , ọ gu okhuo ni ru oghẹ nẹ sin vbe ekhọe ẹre .
Rhunmwuda ọni , adeghẹ aro ruẹ ne obọ erha ọmwa ọre ọ ya ruẹ ru orukhọ , wọlọe fua . ”
( Mat . 5 : 28 , 29 ) Nọnaghiyerriọ , ọ ma zẹdẹ khẹke ne Ivbiotu e Kristi gha ghee ughe ne ikpia vbe ikhuo na bannuan ra ne iran gha danmwehọ ihuan oghẹe .
Ukọ e Pọl keghi kha wẹẹ : “ Wa ghi gbẹe rua ighẹ orriarria emwi agbọn na nọ rre uwu uwa . ” ( Kọl .
3 : 5 ) Yevbesọni , ọ khẹke ne ima dia iziro ekhọe ima kevbe ẹmwẹ ne ima taa . — Ẹfis .
5 : 3 - 5 .
Vbọzẹe ne iwinna ne a na miẹn osugi igho na yẹẹ emwa nibun ?
“ Iwinna nọ maan keghi ya ọmwa sọyẹnmwẹ . ”
Emwa eso sẹtin gha bu ima ude ne ima ya ẹdagbọn ima rhiegba ye iwinna ne a na miẹn igho nọkpọlọ , rhunmwuda iran yayi wẹẹ , egbe iwinna vberriọ sẹtin ya ima khian ọmwa nọ fe kevbe na họn usi ẹre rre .
Rhunmwuda ọna ọre emwa nibun rhie aro tua vbuwe agbọn , Ovbiotu e Kristi nọ ma yegbe , sẹtin do gha mwẹ egbe iziro vbenian .
Iwinna ne a na miẹn igho nọkpọlọ gele ya ọmwa mwẹ oghọghọ nọ sẹ otọ ẹko ra ?
Ẹmwata gele nọ wẹẹ , iwinna ne a na miẹn osugi igho , nọ ghi ya ọmwa khian enọ fe kevbe na họn usi ẹre rre , gha sẹtin ya ọmwa gha sọyẹnmwẹ vbe etẹbitẹ ra ? Ẹo .
Yerre wẹẹ , evbọ si ẹre ne Esu na sọtẹ ọre ne irẹn mieke na gha mwẹ asẹ ne a ya kha yan emwa nagbọn . Sokpan Esu i re ọmwa nọ ghọghọ , ohu ọhanabe ẹre ọ muẹn .
( Mat .
4 : ​ 8 , 9 ; Arhie . 12 : 12 ) Oghọghọ nọkhua ẹre a miẹn vbe a ghaa ru iyobọ ne emwa ne iran do rẹn vbekpae Osanobua , ne iran mieke na gha rrọọ vbe etẹbitẹ .
Iwinna rhọkpa i rre agbọn Esu na , nọ gha ya ọmwa gha sọyẹnmwẹ vberriọ . Yevbesọni , osuan ẹre emwa nagbọn ye .
Ọ na ẹre ọ ya iran hoo ne iran karo ne iho iran , osuan vbe si igbọvo .
E Baibol keghi kha wẹẹ , esa i rre ena rhọkpa , te emwa nagbọn “ khu ẹhoho khian . ” — Asan .
4 : 4 .
( a ) De aro nọ khẹke ne ima ya gha ghee iwinna ne ima na miẹn igho ?
( b ) De emwi nọ ya Ukọ e Pọl gha mwẹ oghọghọ nọ sẹ otọ ẹko ?
Vbene ẹmwata , ẹi re emwi dan deghẹ ima mwẹ iwinna ne ima ru , rhunmwuda te a gha rri evbare .
Sokpan , ọ ma khẹke ne ima mu iwinna ima ye okaro vbe arrọọ ọghe ima .
Jesu khare wẹẹ : “ Orhiọnkpa ne ọ gha sẹtin ga arowa eva , i rrọọ .
Ọ gha hoẹmwẹ ọkpa , ọ ghi gha khuiwu enogieva , ọ gha hoẹmwẹ ne ọkpa , ọ ghi gha yan enọkpa zẹ , uwẹ i sẹtin ga Osanobua ga igho . ”
( Mat . 6 : 24 ) Ma gha mu ugamwẹ Osanobua ye okaro , ima na vbe gha maa emwa ọvbehe ẹmwata nọ rre Ẹmwẹ ọnrẹn , ọyẹnmwẹ nọ khian gha sẹ ima i gia gie .
Emwi vbenian sunu vbe arrọọ ọghe Pọl .
Vbe ọ wan dee , ọ keghi rhie aro tua iwinna nọ gha ya re khian okpọmwa vbe ugamwẹ Ivbi e Ju na tie ẹre Judaism , sokpan , ọ keghi do gha mwẹ oghọghọ nọ sẹ otọ ẹko vbe ọ ghi suẹn gha kporhu iyẹn nọ maan kevbe vbe ọ bẹghe afiwerriẹ vbe arrọọ ọghe emwa ne irẹn kporhu ma .
( Tie 1 Tẹssalonaika 2 : 13 , 19 , 20 . )
Iwinna ọvbehe i rrọọ nọ gha se ima ọkẹn vbe na ghee iwinna e Jehova .
Ọyẹnmwẹ keghi sẹ ima vbe ima ghaa ru iyobọ ne emwa ọvbehe ne iran do rẹn vbekpae Osanobua ( Ghee okhuẹn 12 , 13 )
Emwa nibun keghi roro ẹre wẹẹ emwa nagbọn gha sẹtin sọfurre ye ọlọghọmwa nọ rre agbọn na , vbọzẹe ne iziro vbenian na yẹẹ emwa nibun ?
“ Emwa nagbọn gha sẹtin sọfurre ye ọlọghọmwa ne iran ye . ”
Iziro vbenian keghi yẹẹ emwa nibun vbuwe agbọn .
Vbọzẹe ?
Rhunmwuda , te emwa nagbọn gha te wa gha yin vbene iran rhirhi miẹn deghẹ iran i rre ototọ ọdakha ọghe Osanobua .
Emwa eso vbe yayi wẹẹ emwa nagbọn gha sẹtin sọfurre ye ọlọghọmwa ne iran werriẹ aro daa , rhunmwuda emwa ni gualọ otọ emwi dinmwi khare wẹẹ , okuo , uyinmwẹ ọkhọ , emianmwẹ kevbe ogue fẹko si yo nẹ .
Iyẹn ọkpa nọ sẹ obọ keghi kha wẹẹ : “ Evbọzẹe ne emwi na ghi zẹ ye ọre wẹẹ , eban ẹre emwa nagbọn mu egbe ne iran ya dọlọ agbọn na yi . ”
Te ọna ghi rhiema wẹẹ , eban emwa nagbọn ghi rẹn vbene iran khian ya sọfurre ye ọlọghọmwa ne iran ye , ke otọ gha dee ra ?
Vbene a te rhie ewanniẹn ye inọta na , gia mu ukpa mu uwerhẹn ghee avbe ọlọghọmwa na .
Vbọ rhiẹre ma wẹẹ ọlọghọmwa nọkhua ẹre emwa nagbọn ye ?
Okuo : Emwa ni wulo vbe okuo ọgbagbọn nokaro kevbe nogieva sẹ ẹbo 60 .
Ke ẹghẹ nii gha dee do fi ẹghẹ ne ima ye na , te emwa nagbọn wa ye khọn okuo .
Ke ẹghẹ gha dee do fi ukpo 2015 , emwa ni sẹ ẹbo 65 ẹre ọ lẹ sẹ owa iran rae rhunmwuda okuo kevbe ukpokpo .
Sokpan vbe ukpo 2015 kẹkan ẹmwa ni lẹ sẹ owa iran rae rhunmwuda okuo kevbe ukpokpo rrie odẹ ẹbo 13 .
Uyinmwẹ Ọkhọ : Ẹmwata nọ wẹẹ uyinmwẹ ọkhọ eso si yo vbe ihe eso , sokpan eso wa ye muan yọ muan yọ vbe na ghee ibeleku ne a ya Itanẹti fi , igbinnoguo nọ sunu vbuwe ẹgbẹe kevbe oguomizan .
Yevbesọni , te uyinmwẹ ogberhu ghi wa vẹwae vbe uhunmwu otagbọn hia .
Vbene ẹmwata , emwa nagbọn i sẹtin gbe ukhu uyinmwẹ ọkhọ rua .
Emianmwẹ : Emianmwẹ eso mwẹ ukhunmwu sokpan iyẹn nọ sẹ obọ vbe ukpo 2013 rhiẹre ma wẹẹ , ẹbo emwa ihinrin ni ma he sẹ ukpo 60 ẹre ọ wulo rhunmwuda emianmwẹ udu , e strok , e kansa , e daiabitis kevbe emianmwẹ ne ẹi ya ọmwa hiọnrọn sotọ .
Ogue : Iyẹn nọ ke igiogbẹ aza igho rre ( World Bank ) keghi kha wẹẹ , emwa ni te gha re ivbi ogue sẹlẹkẹ vbe otọ Africa vbe ukpo 1990 kegha re ẹbo emwa 280 . Sokpan te ọ ghi muan sayọ .
Vbe ukpo 2012 , ẹbo emwa 330 ẹre ọ ghi re ivbi ogue sẹlẹkẹ vbe otọ Africa .
( a ) Vbọzẹe ne a na miẹn wẹẹ Arriọba Osanobua ọkpa ẹre ọ khian sẹtin sọfurre ye ọlọghọmwa ne emwa nagbọn ye ?
( b ) De emwi ne Aizaia kevbe ọsian khare wẹẹ Arriọba Osanobua gha ru ne emwa nagbọn ?
Emwa ni mwẹ akhaẹn ẹre ọ rre ukpo ọdakha vbe ẹdẹnẹrẹ .
Emwa vberriọ i sẹtin sọfurre ye ọlọghọmwa ne emwa nagbọn ye vbe na ghee okuo , uyinmwẹ ọkhọ , emianmwẹ kevbe ogue .
Arriọba Osanobua ọkpa ẹre ọ khian sẹtin .
Gia guan kaẹn emwi ne Jehova khian ru ne emwa nagbọn .
Okuo : Arriọba Osanobua gha wabọrerua emwi hia nọ si okuo vbe na ghee arovbẹmwẹ , ogberhu , oseghe ẹvbo ne a sinmwi , ugamwẹ ohoghe kevbe Esu tobọre .
( Psm . 46 : 8 , 9 ) Uyinmwẹ Ọkhọ : Vbe ẹdẹnẹrẹ , otu e Jehova nọ rre ototọ ọdakha ọghe Arriọba ọghẹe , keghi maa ẹbo emwa nibun re , ne iran gha ya ekhọe hia hoẹmwẹ egbe .
Arriọba ọvbehe i rrọọ nọ gha sẹtin ru emwi vbenian . ( Aiz . 11 : 9 ) Emianmwẹ : A i khian ghi gha miẹn enọ khuọnmwi vbe agbọn ọgbọn . ( Aiz .
35 : 5 , 6 ) Ogue : A i khian ghi vbe gha miẹn ovbi ogue vbe agbọn ọgbọn nọ dee .
Te Jehova khian fiangbe emwa rẹn hia vbe odẹ ọghe orhiọn kevbe odẹ ọghe ikpakpa . Arrọọ ọghe iran ghi gele do gha mwẹ evbọ demu . — Psm .
72 : 12 , 13 .
De vbene ima khian ya sẹtin he iziro nọ ma gba ọghe emwa nagbọn yotọ hẹ ?
Deghẹ emwa nibun mwẹ iziro nọ ma gba vbe ẹdogbo ne ima ye , nọ ma gu ilele ọghe iyayi ima ro , te ọ khẹke ne ima ru ezanzan vbuwe Ẹmwẹ ọghe Osanobua , ma sẹtin vbe muẹn ma etẹn ni kpẹre nẹ vbe otu e Jehova ne iran ru iyobọ ne ima .
Hia ne u rẹn evbọzẹe ne iziro vberriọ na yẹẹ emwa nibun , evbọzẹe nọ ma na gba kevbe odẹ ne u gha ya sẹtin hẹe yotọ .
Vbene ẹmwata , ma hia gha sẹtin gbogba gae egbe ima , ne iziro nọ ma gba ọghe emwa nagbọn ghẹ mu ima ekhọe rhia , deghẹ ima lele adia ne Pọl rhie ne etẹn vbe Kọlose .
Ọ keghi kha wẹẹ : “ Wa gha ye ẹwaẹn ru emwi vbe uyinmwẹ ne uwa yin ghee iran ni ma yayi . . . wa ghi vbe gua gha rhie ewanniẹn ne emwa hia . ” — Kọl .
4 : 5 , 6 .
Emwa nibun ma rẹn wẹẹ ebe Jọn 7 : 53 – 8 : 11 i rre Ebe Nọhuanrẹn ne a ka wa gha gbẹn . Emwa ni zedu e Baibol ẹre ọ tobọ iran rhie avbe uviẹn na ba re .
Rhunmwuda emwi ne iran gbẹnnẹ ya ako na , emwa eso keghi yayi wẹẹ , ọmwa ne ẹi ru orukhọ ọkpa , ẹre ọ mwẹ asẹ ne a ya bu abe gbe ọmwa nọ fi owẹ ye oha .
Sokpan uhi ne Osanobua yi ne Ivbi Izrẹl keghi kha wẹẹ : “ A gha mu okpia vbe ọ gu okhuo ne ọ rre owa ọdọ ru emwi , a ghi gbele iran eveva rua . ” — Diut .
22 : 22 .
“ Ghẹ gi ọmwa rhọkpa ya ive nii la ruẹ ban . ” — KỌL .
2 : 18 , NW .
IHUAN : 122 , 139
De vbene ima gha ya sẹtin gbaẹngbe ne oyọnyọn ọghe alama oghẹ hẹ ?
De vbene ahoẹmwọmwa kevbe itohan khian ya ru iyobọ ne ima ya sẹtin dobọ mu ene ive ?
De vbene ima gha ya sẹtin dobọ mu ive nii hẹ zẹvbe ẹgbẹe ?
1 , 2 . ( a ) De ive ne eguọmwadia e Jehova yaro yi ?
( b ) Vbọ ru iyobọ ne ima ya rhie aro tua ne ive ?
( Ghee efoto nọ rre omuhẹn . )
ZẸVBE na ghee Pọl , Ivbiotu e Kristi ne a hannọ zẹ keghi mwẹ ayayẹro ọghe “ utiemwẹ ne Osanobua la ekpa Jesu Kristi tie ” iran gha rrie ẹrinmwi . ( Fil .
3 : 14 ) Iran yaro ye ẹghẹ ne iran khian ya deba Jesu Kristi gha kha vbe Arriọba Osanobua kevbe ẹghẹ ne iran khian ya ya emwa nagbọn khian emwa ni gbae . ( Arhie .
20 : 6 ) Ayayẹro ne iran ni rrie ẹrinmwi mwẹ keghi ọghe ọyunnuan .
Sokpan , oghẹn ne gbii mwẹ ayayẹro nọ lughaẹn .
Iran yaro ye arrọọ ọghe etẹbitẹ vbe uhunmwu otagbọn . Ọna keghi wa ya iran sọyẹnmwẹ ! — 2 Pit .
3 : 13 .
E Pọl wa gha hoo ne Ivbiotu e Kristi mudia gbain vbe odẹ ọghe orhiọn ne ive nii mieke na sẹ iran obọ , rhunmwuda ọni , ọ keghi tama iran wẹẹ : ‘ Wa rhie aro tua emwi ni rre odọ . ’ ( Kọl .
3 : 2 ) Te ọ khẹke nọ gha rre iran orhiọn vbe ẹghẹ hia ighẹ ayayẹro ọghe arrọọ vbe ẹrinmwi .
( Kọl . 1 : 4 , 5 ) Vbene ẹmwata , eguọmwadia e Jehova ghaa ru erria yan afiangbe ni dee vbe odaro , deghẹ erinmwi iran yaro yi ra agbọn na , ọ keghi ru iyobọ ne iran ya rhie aro tua ne ive . — 1 Kọr .
9 : 24 .
Vbọzẹe ne Pọl na ya obọ sekhae ne Ivbiotu e Kristi ?
E Pọl vbe ya obọ sekhae ne Ivbiotu e Kristi vbekpae emwi eso ni gha sẹtin ya ne ive la iran ban .
Vbe igiemwi , ọ keghi rhie ibude ne etẹn ni rre Kọlose vbekpae Ivbiotu e Kristi okeke .
Iran kegha roro ẹre wẹẹ , iran gha miẹn ilekhue ọghe Osanobua vbene iran na mu Uhi e Mozis karo . Sokpan e Jesu ẹre ọ te khẹke ne iran mu ẹtin yan . ( Kọl .
2 : 16 - 18 ) E Pọl vbe guan kaẹn emwi eso ni gha sẹtin ye ne ive la ima ban vbe ẹdẹnẹrẹ .
Ọ ya unu kaẹn emwi ne ima gha ru vbe ima gha werriẹ aro daa edanmwẹ ọghe alama oghẹ , deghẹ ima vbe etẹn ne a gba ga mwẹ egbe ẹzọ kevbe deghẹ ọlọghọmwa rre uwu ẹgbẹe .
Ibude na , wa ye mwẹ esa nọ ye ne ima vbe ẹdẹnẹrẹ .
Nia , gima ziro yan adia eso ne Pọl rhie ne etẹn ni rre Kọlose .
Vbọzẹe ne ọ na khẹke ne ima gha begbe vbe nọ dekaan uyinmwẹ alama oghẹ ?
E Pọl ghi rhie ibude ne etẹn ne a hannọ zẹẹ nẹ vbekpae ayayẹro nọ hiunsi ne iran mwẹ , ọ keghi kha wẹẹ : “ Wa ghi gbẹe rua ighẹ orriarria emwi agbọn na , ne ọ rre uwu uwa , avbe oghẹ , ohọhọ , ufifimwẹ , aro ne ọ viẹn ye emwi kevbe arovbẹmwẹ . ” ( Kọl .
3 : 5 ) Edanmwẹ alama oghẹ wegbe sẹrriọ wẹẹ , deghẹ ima ma yegbe , ọ sẹtin ye ne ive la ima ban .
Ọ mwẹ ọtẹn nokpia ọkpa ne a kan fua vbe iko rhunmwuda uyinmwẹ alama oghẹ .
Vbe a ghi rhie ẹre werriegbe nẹ , ọ keghi kha wẹẹ : “ Edanmwẹ ọghe alama oghẹ wegbe sẹrriọ wẹẹ , I ru aighẹru nẹ , aro ke do gbannọ mwẹ . ”
De emwi nọ khẹke ne ima ru , vbe ima gha werriẹ aro da edanmwẹ alama oghẹ ?
Ẹghẹ ne ọ wa khẹke ne ima ya gha begbe ọre vbe ima gha werriẹ aro daa edanmwẹ nọ gha sẹtin ya ima rhaa uhi e Jehova .
Vbe igiemwi , ẹghẹ ne okpia vbe okhuo wa ya suẹn gha si egbe obọ , ẹre ọ khẹke ne iran ya vin uwu ne egbe iran vbe nọ dekaan obọ ne a ya kaẹn egbe kevbe unu ne a mu soso egbe .
Ọ ma vbe khẹke ne iran eva ọkpa gha rre ehe nọ de ivbiẹ vbe ẹghẹ hia .
( Itan 22 : 3 ) Edanmwẹ ọghe alama oghẹ sẹtin vbe rhiegbe ma deghẹ iwinna ima mu ima yo ehe ughughan nọ ghi ya ima gbe ikpẹdẹ eso ma ke vbe sẹ owa , ra deghẹ ima gu ọmwa ne ẹi re arowa ima ra amwẹ ima winna vbe isiwinna ọkpa .
( Itan 2 : 10 - 12 , 16 ) U ghaa rre iwinna vberriọ , ọ khẹke nu gi emwa rẹn wẹẹ , Osẹe Jehova ẹre u khin , u vbe gha yin zẹvbe ọmwa nọ rẹn enegbe .
U ghi yerre wẹẹ , ne a gha gbe ọkiẹkiẹ nọ ma khian rẹn sẹtin zẹ ẹbe .
Ma sẹtin vbe de ye edanmwẹ ọghe alama oghẹ vbe iro gha haan ima .
Ma ghaa rre ihe vberriọ , ọ sẹtin ya ima gha gualọ egbakhian sẹrriọ wẹẹ , ọmwa ke ọmwa ne ima ghi miẹn ra nọ ghi rhirhi gu ima guan , ma ghi miẹn ọnrẹn yi .
Adeghẹ u na miẹn edanmwẹ vberriọ , u ghi na erhunmwu gie Jehova nọ ru iyobọ nuẹn , u sẹtin vbe muẹn ma etẹn eso vbe iko ne iran ru iyobọ nuẹn , nu mieke na sẹtin dobọ mu ne ive . — Tie Psalm 34 : 18 ; Itan 13 : 20 .
De emwi nọ khẹke ne ima kọ ye orhiọn vbe nọ dekaan ughe ne a ghee ?
Ne ima mieke na sẹtin gbẹe rua ighẹ orriarria alama oghẹ , te ọ khẹke ne ima gha begbe vbekpae ughe ne ima ghee .
Ughe nibun ne ima miẹn ghee vbe ẹkpẹti ughe vbe ẹdẹnẹrẹ , keghi ye ima re rre vbene emwi vbe gha ye hẹ vbe Sọdom kevbe Gomorra .
( Jud 7 ) Te alama oghẹ ghi wa kpọ kua vbe ughe ne a ghee vbe vidio vbe ẹdẹnẹrẹ .
Iran ni ru emwamwa avbe ughe na , keghi ruẹ vbe ne a miẹn wẹẹ , uyinmwẹ alama oghẹ ma de emwi nọ rhiae kevbe wẹẹ , ẹi si ẹbe .
Ọ ma zẹdẹ khẹke ne ima fi egbua vbe nọ dekaan egbe ughe vberriọ .
Te ọ khẹke ne ima gha gbaẹngbe ne ughe ke ughe nọ gha sẹtin ye ne ive la ima ban . — Itan 4 : 23 .
De ọlọghọmwa eso nọ gha sẹtin rhiegbe ma vbuwe iko ?
Afiangbe nọkhua nọ , ne ima na rre otu ọghe Jehova .
Ẹmwẹ Osanobua ne ima tie vbe iko kevbe iyobọ ne ima ru ne egbe keghi ru iyobọ ne ima ya rhie aro daa ne ive .
Vbọrhirhighayehẹ , ugbẹnso , etẹn sẹtin muan egbe ẹmwẹ , ọna sẹtin si ẹzọ ra ighaegbe ye uwu iko .
Deghẹ a ma rherhe ru adọlọ , etẹn sẹtin ya eghian gha so egbe . — Tie 1 Pita 3 : 8 , 9 .
8 , 9 . ( a ) De akpa eso ni gha ru iyobọ ne ima ya dobọ mu ene ive ?
( b ) De emwi nọ gha ru iyobọ ne ima ya gha rrọọ vbuwẹ ọfunmwegbe vbe ọtẹn ne a gba ga gha ru emwi nọ sọnnọ ima ?
De emwi nọ ghi khẹke ne ima ru , ne ohu etẹn nọ mu ima ghẹ ya afiangbe ọghe Osanobua la ima ban ?
E Pọl keghi rhie adia na ne etẹn vbe Kọlose vbe ọ khare wẹẹ : “ Emwa Osanobua ọre uwa khin , ọ hoẹmwẹ uwa , ọ keghi vbe hannọ uwa zẹ ne ọ ya ru ọghẹe , rhunmwuda ọnii , wa gha mwẹ ekhọe agiẹngiẹn , itohan , imuegberriotọ , ọmẹhẹ , ufumwẹ kevbe izinegbe .
Wa gha ye egbe obọ , wa gha yabọ egbe , deghẹ ọmwakọmwa kevbe ogieva ẹre gba muan egbe ẹmwẹ , wa ghi gha yabọ egbe , zẹ vbene Kristi vbe yabọ uwa .
Wa ghi rhie ba ena hia , ahoẹmwọmwa ne ọ re ọza ne ọ gba emwi hia kugbe vbe akugbe ne ọ gbae . ” — Kọl .
3 : 12 - 14 .
Ahoẹmwọmwa kevbe itohan ẹre ọ ya ima yabọ emwa ọvbehe .
Vbe igiemwi , ọtẹn ne a gba ga gha ru emwi ra ọ taa ẹmwẹ nọ sọnnọ ima , ọ khẹke ne ima vbe yerre , ẹghẹ ne ima tobọ ima vbe ya ru emwi nọ sọnnọ emwa ọvbehe .
Ima ma gbọyẹmwẹ ye ahoẹmwọmwa kevbe itohan ne iran rhiema vbe iran yabọ ima ra ?
( Tie Asan - Ibo 7 : 21 , 22 . )
Ma wa vbe gbọyẹmwẹ yọ , ne Kristi ne a si ima kugbe vbe ugamwẹ ẹmwata . ( Kọl .
3 : 15 ) Osanobua ọkpa ẹre ima ga , ikporhu iyẹn nọ maan ọkpa ẹre ima vbe kpe kevbe wẹẹ , ọlọghọmwa ne ima nibun werriẹ aro daa , ma vbe lughaẹn ne egbe .
Ma ghaa ya ekhọe hia yabọ egbe rhunmwuda ahoẹmwọmwa kevbe itohan ne ima mwẹ daa egbe , akugbe ghi gha rre uwu ẹbu etẹn , ọna ghi vbe ru iyobọ ne ima ya rhie aro tua ne ive .
10 , 11 . ( a ) Vbọzẹe nọ ma na khẹke ne ima gha gbọvo emwa ọvbehe ?
( b ) De emwi ne ima gha ru ne igbọvo ghẹ ya afiangbe ne Osanobua ve la ima ban ?
Igiemwi ọghe a ye obọ sekhae ni rre Baibol rhiẹre ma wẹẹ igbọvo sẹtin ya ne ive la ima ban .
Vbe igiemwi , igbọvo ẹre ọ si ẹre ne Keni na gbe Ebẹl rua .
Igbọvo ẹre ọ vbe si ẹre ne Kora , Datan kevbe Abiram na gha gbodan ye asẹ ne Mozis mwẹ .
Igbọvo ẹre ọ yevbe si ẹre ne Ọba e Sọl na gha zẹ e Devid kpokpo sẹrriọ wẹẹ , ọ te gbẹe rua .
Ẹi khabe ne Baibol na kha wẹẹ : ‘ Ehe ke ehe ne igbọvo kevbe imuaẹmwẹ ye , evba ẹre a na miẹn olighi kevbe emwi dan hia . ’ — Jems 3 : 16 .
Adeghẹ ima mwẹ ahoẹmwọmwa kevbe itohan nọ sẹ otọ ẹko daa emwa ọvbehe , ma i khian gha gbọvo iran .
Ẹmwẹ Osanobua keghi kha wẹẹ : “ Te ahoẹmwọmwa zinegbe emwi , ọ vbe mwẹ itohan , oya ọmwa i dae . ”
( 1 Kọr .
13 : 4 ) Ne igbọvo ghẹ mieke na gbọzinia vbe ekhọe ima , te ima gha hia ne ima gha ghee emwi zẹ vbene Jehova ghee ẹre , ma vbe gha ghee etẹn ima hia vbe uhunmwu otagbọn hia zẹvbe etẹn vbuwe ẹgbẹe .
Ekhọe vbenian gha ru iyobọ ne ima ya lele adia na : “ Adeghẹ a vbe tian ọkpa vbọ , ni dekẹe hia ghi gu ẹre ghọghọ . ” ( 1 Kọr .
12 : 16 - 18 , 26 ) Ọna rhiema wẹẹ , te ọ khẹke ne ima gha ghọghọ vbe etẹn ima ghaa mwẹ alaghodaro , ẹi re ne ima gha gbọvo iran .
E Jonatan ne ọvbi Ọba e Sọl keghi rhie igiemwi esi yotọ .
Ọ ma gbọvo e Devid hiehie vbe Jehova zẹẹ ọre ye ukpo Ọba .
Ọ keghi ye Devid ike . ( 1 Sam .
23 : 16 - 18 ) Ma mwẹ ekhọe ahoẹmwọmwa kevbe itohan zẹvbe na ghee Jonatan ra ?
De ibude nọ rre Baibol nọ gha ru iyobọ ne ẹgbẹe ne ive nii ghẹ la iran ban ?
Emwa hia vbuwe ẹgbẹe ghaa ya ilele ọghe Baibol ru emwi , ọfunmwegbe kevbe oghọghọ ghi gha rre uwu ẹgbẹe .
Ọna gha ru iyobọ ne iran ya dobọ mu ene ive .
E Pọl keghi rhie ibude na ne etẹn vbe Kọlose : “ Wa ne ikhuo , wa gha họn ẹmwẹ ne ọdafẹn uwa , rhunmwuda , emwi ne ọ khẹke nọ , ne uwa gha ru zẹvbe emwa ni ya Kristi yi .
Wa ne ikpia , wa gha hoẹmwẹ amwẹ uwa , wa ghẹ gha khọ mu iran .
Wa ne emọ , te ọ khẹke uwa , zẹvbe emwa ni ya Kristi yi , ne uwa gha họn ẹmwẹ ne avbe evbibiẹ uwa vbe ẹghẹ hia , rhunmwuda , ọnii ọre ọ yẹẹ Osanobua .
Wa ne evbibiẹ emọ , wa ghẹ gha ye ukpẹ gbe ivbi uwa ne egbe ghẹ ya wọọ iran . ”
( Kọl . 3 : 18 - 21 ) Ibude na wa ye mwẹ esa nọ ye ne ẹgbẹe vbe ẹdẹnẹrẹ .
De emwi ne ọtẹn nokhuo gha ru ne ọdafẹn ọnrẹn mieke na deba re vbe ugamwẹ ẹmwata ?
A sẹtin miẹn wẹẹ ọtẹn nokhuo nọ rọnmwẹ okpia ne ẹi ga e Jehova ẹre u khin .
De emwi nọ khẹke ne u ru deghẹ ẹi ya obọ esi mu ruẹ ?
Imuaẹmwẹ gha sọfurre ye ọlọghọmwa vberriọ ra ?
Adeghẹ uwẹ ẹre ọ deyan rẹn vbe uwa gha muaẹmwẹ , uwẹ yayi wẹẹ uyinmwẹ vberriọ gha yae do ga e Jehova ra ?
Ọ gha lọghọ .
Sokpan u ghaa gbe uhunmwu kotọ ne ọdafọn , ọfunmwegbe ghi gha rre uwu ẹgbẹe , uyinmwẹ ruẹ gha rhie urhomwẹ ne Jehova , ọdafọn sẹtin vbe do deba ruẹ vbe ugamwẹ ẹmwata ; ẹghẹ nii , uwa eveva ghi sẹtin dobọ mu ene ive . — Tie 1 Pita 3 : 1 , 2 .
De emwi nọ khẹke ne ọtẹn nokpia ru deghẹ amwẹ ọnrẹn ne ei ga e Jehova i rhie ọghọ nẹẹn ?
Adeghẹ ọtẹn nokpia rhie okhuo ne ẹi ga e Jehova , de emwi nọ khẹke nọ ru deghẹ okhuo nii i mwẹ ọghọ ?
Ẹi re te ọ khẹke nọ ya obọ nọ tọn mu okhuo nii , nọ mieke na rẹn wẹẹ irẹn ọre uhunmwuta ẹgbẹe ?
Hiehie !
Osanobua hoo ne avbe ọdọ gha ya obọ esi mu amwẹ iran zẹ vbene Jesu ru ẹre . ( Ẹfis .
5 : 23 ) Ahoẹmwọmwa kevbe izinegbe ẹre Jesu ya su iko ọghe Ivbiotu e Kristi .
( Luk 9 : 46 - 48 ) Avbe ọdọ ghaa ya egbe ta Jesu , amwẹ iran ne ẹi ga e Jehova sẹtin do deba iran vbe ugamwẹ ẹmwata .
De odẹ ne ọtẹn nokpia ya rhiẹre ma wẹẹ irẹn hoẹmwẹ ọvbokhan rẹn ?
E Baibol keghi rhie adia na ne ikpia : “ Wa ne ikpia , wa gha hoẹmwẹ amwẹ uwa , wa ghẹ gha khọ mu iran . ”
( Kọl . 3 : 19 ) Okpia nọ rhie ehọ ne ọvbokhan rẹn taa yi vbe iran ghaa ziro keghi rhiẹre ma wẹẹ irẹn hoẹmwẹ ọnrẹn kevbe wẹẹ , ẹmwẹ nọ taa mwẹ esa nọ ye .
( 1 Pit . 3 : 7 ) Agharhemiẹn wẹẹ , ẹi re ẹmwẹ hia ne okhuo taa ẹre okpia ya ru emwi , ọ khẹke ne ikpia gha mu ẹmwẹ ma amwẹ iran , ne emwi hia mieke na gha khian hẹnnẹhẹnnẹ vbuwe ẹgbẹe .
( Itan 15 : 22 ) Okpia nọ rẹn enegbe i ya unu nọ amwẹ ọnrẹn , nọ gha rhie ọghọ ne irẹn , sokpan , uyinmwẹ ọnrẹn ẹre ọ khian ya amwẹ ọnrẹn gha rhie ọghọ nẹẹn .
Okpia gha hoẹmwẹ ọvbokhan rẹn kevbe ivbi ẹre , iran gha ya oghọghọ ga e Jehova .
Odẹ vbenian , iran ghi sẹtin dobọ mu ne ive .
De emwi ne ima gha ru ne ọlọghọmwa ọghe ẹgbẹe ghẹ gi ive nii la ima ban ?
( Ghee okhuẹn 13 - 15 )
16 , 17 .
Zẹvbe igbama , de emwi nọ gha ru iyobọ nuẹn , ne u ghẹ gha mu ohu evbibiọ ?
Adeghẹ ehọnrre ẹre u khin , u sẹtin gha roro ẹre wẹẹ evbibiọ ma rẹn emwi ne u la gberra ra iran i gu ruẹ zobọ zowẹ .
Ohu sẹtin mu ruẹ sẹrriọ wẹẹ , ugamwẹ e Jehova do khan ruẹ .
Sokpan , u gha sẹ e Jehova rae , u ghi do bẹghe ẹre wẹẹ , ọmwa rhọkpa i rrọọ nọ hoẹmwẹ ruẹ sẹ etẹn vbuwe iko kevbe evbibiọ ni ga e Jehova .
Ọ khẹke ne u rẹn wẹẹ , deghẹ evbibiọ i rhie adia nuẹn , ọni rhiema wẹẹ iran ma hoẹmwẹ ruẹ . ( Hib .
12 : 8 ) A sẹtin miẹn wẹẹ odẹ ne iran ya gbuẹ hin ọkhọ rre ẹre ọ ya ohu muẹn .
Vbọrhirhighayehẹ , ghẹ gi ọna gha mu ruẹ ohu .
Hia ne u rẹn evbọzẹe ne iran na rhie adia nuẹn vberriọ .
Ghẹ gha zẹ ẹmwẹ wanniẹn iran , ra ne u gha taa ẹmwẹ ekpọ ma iran .
E Baibol khare wẹẹ : “ Ọmọ nọ rẹn enegbe i talọ ẹghẹ hia ; ọmwa ne ọ hẹko zinegbe , ọmwa nọ ghee umọdia emwi ẹre nọ . ”
( Itan 17 : 27 ) Hia ne u do gha re ọmwa nọ ya imuegberriotọ miẹn adia yi , ne u mieke na miẹn emwi ruẹ vbọ , vbene u i na rhie aro tua odẹ ne a ya rhie adia ra ibude nii nuẹn .
( Itan 1 : 8 ) Afiangbe nọkhua nọ deghẹ evbibiọ ga e Jehova vbe odẹ ọghe ẹmwata .
Iran gha ru iyobọ nuẹn , ne ive ọghe arrọọ ghẹ la ruẹ ban .
Vbọzẹe ne u na ya ekhọe yan rẹn wẹẹ u gha rhie aro tua nene ive ?
Ive nọ hiunsi ẹre ima yaro yi , deghẹ oghẹn ne a hannọ zẹe ni rrie ẹrinmwi ẹre ima khin ra oghẹn ne gbii ni khian yin agbọn ọgbọn vbe etẹbitẹ .
Ayi ọghomwa ẹre ọ ru eyan na , nọnaghiyerriọ , ẹi mwẹ ọ ma muẹn sẹ .
Vbe nọ dekaan e Paradais vbe uhunmwu otagbọn na , e Jehova keghi kha wẹẹ : ‘ Irẹnmwi Enọyaẹnmwa gha vuọn otọe nii zẹ vbene amẹ vuọn olokun . ’ ( Aiz .
11 : 9 ) Te ima gha rhiegba ye iwinna ugamwẹ rhunmwuda , ọ na i re ive ne a ya rhẹghẹrẹ hiehie .
Te ima gha rhie aro daa avbe eyan ọghe Jehova , ne ive arrọọ ghẹ mieke na la ima ban !
ALLEN * nọ kpa gha rrie iko ọvbehe keghi kha wẹẹ : “ Orhiọn mwẹ ma sotọ vbe I khian ghi kpa rhunmwuda I ma rẹn deghẹ I gha sẹtin zẹ ọse ọgbọn ra deghẹ etẹn ni rre evba gha miẹn mwẹ yi . ”
Nia , Allen fẹko gu obọ etẹn ni rre iko ọgbọn nọ ghi ye .
Ke ehe ne Allen ka ye gha rrie ehe nọ ghi ye nia , sẹ odẹ ibiriki 900 .
Ọ yevbe ne a ke Eko rhie Yola vbe otọ Hausa .
Deghẹ te uwẹ da vbe kpa gha rrie iko ọvbehe , a sẹtin miẹn wẹẹ u ma he gu obọ etẹn ni rre evba .
Vbọ khian ru iyobọ nuẹn ya rherhe gu obọ iran ?
Vbua khian ghi ru deghẹ ọ na gha lọghọ ruẹ ne u sẹtin gu obọ etẹn ?
Etẹn gha da rrie iko ne u ye , de odẹ eso ne u gha ya ru iyobọ ne iran ?
Gia ziro yan igiemwi na : A gha vu emwi okọ ya gbọ ye ihe ọvbehe , ọ keghi ya obọ lọghọ emwi okọ nii , rhunmwuda a giagia inian eso ne ọ mieke na gia mu .
A gha ghi gbọ re nẹ , ẹi rhie ẹghẹ , ọ ke suẹn gha zẹ inian ọgbọn .
Erriọ osi vbe si ọmwa vbe a gha da sẹ iko ọvbehe .
U ka zẹ “ inian ” nibun nẹ vbe iko ne u ka ye , ọni ọre wẹẹ , u mwẹ ọse nibun kevbe emwamwa ugamwẹ nọ gua ruẹ obọ ro .
Vbe iko ọgbọn ne u ghi ye nia , te u gha zẹ inian ọgbọn , ọni ọre ọse ọgbọn ne u mieke na deziẹn .
De emwi nọ gha ru iyobọ nuẹn ?
U gha ya ilele ni rre Baibol ru emwi .
Gia guan kaẹn eso vbọ .
Ọmwa nọ tie Ẹmwẹ Osanobua vbe ẹghẹ hia keghi ‘ yevbe erhan ni zọ vbe ọkpẹn ẹzẹ , ni vbe mọ ye ẹghẹ , ne ebe ẹre i vbe kaka .
Emwi hia ne ọ ru ghi dinnodẹ . ’ — Psm .
1 : 1 - 3 .
Zẹvbe ne inian emwi okọ ya si amẹ vbe otọ , ne emwi okọ nii mieke na digiẹ , te ọ vbe khẹke ne Ovbiotu e Kristi gha tie Ẹmwẹ Osanobua vbe ẹghẹ hia nọ mieke na deziẹn vbe odẹ ọghe orhiọn .
Nọnaghiyerriọ , ghẹ gha gbe ẹdẹ iko re , u vbe gha tie e Baibol ne egbuẹ vbe ẹghẹ hia .
Deghẹ u mwẹ ọmọ mwẹ amwẹ , ghẹ ya iruẹmwi ẹgbẹe rhẹghẹrẹ .
Emwi hia nọ ru iyobọ nuẹn ya deziẹn vbe odẹ ọghe orhiọn vbe iko ne u ka ye ẹre ọ khian vbe ya ruẹ deziẹn vbe iko ọgbọn ne u ghi ye na .
“ U gha yi emwa ọvbehe obọ , a gha vbe yi uwẹ obọ . ” — Itan 11 : 25 .
Ikporhu iyẹn nọ maan ne a yo vbe ẹghẹ hia gha ru iyobọ nuẹn ya rherhe gu otọ .
E Kevin nọ re ọkpa vbe ediọn vbe iko keghi kha wẹẹ : “ Evbọ ru iyobọ ne imẹ vbe ọvbokhan mwẹ ya rherhe gu obọ etẹn kevbe avbe arọndẹ vbe ima da sẹ iko ne ima ghi ye na , ọre ne ima na rhie obọ ye iwinna arọndẹ ọghe ọyobọ .
Ọ wa vbe ya ima rherhe rẹn ako ne iran na kporhu . ”
E Roger nọ si gha rrie ehe nọ rree sẹ ibiriki 1,000 keghi kha wẹẹ : “ Odẹ nọ ghi maan sẹ ne a ya rherhe gu obọ etẹn vbe a gha da sẹ iko ọvbehe ọre ikporhu ne a yo vbe ẹghẹ hia .
U vbe gha rhiegbe ladian vbe iwinna vbe na ghee iwinna akpehuan ọghe Ọgua Arriọba , deghẹ ọmwa nọ yan ọta ma rre , u ghi gi ediọn rẹn wẹẹ u mu egbe ẹre yotọ , deghẹ u mwẹ imọto , u sẹtin yae gha ru iyobọ ne etẹn .
Etẹn gha ghi bẹghe ẹre wẹẹ ọmwa nọ ya ekhọe hia winna kevbe nọ zẹ emwi obọ ẹre u khin , iran ghi rhan obọ miọn yi . ”
“ Wa fannọ otọ ẹko uwa ma ima . ” — 2 Kọr .
6 :⁠ 13 .
Rhiẹre ma wẹẹ u mwẹ agiẹngiẹn etẹn lekpae ne u gha gbe egbe iran .
E Melissa keghi kha wẹẹ : “ Imẹ vbe ẹgbẹe mwẹ ghi da sẹ iko ọvbehe , vbe ehe ne ima si gha rrie , ma keghi suẹn gha zẹ ọse ọgbọn .
Ma gha sẹ iko , ma ghi ka tuẹ etẹn , a gha vbe zobọ nẹ , ma vbe tuẹ iran .
Ọna ẹre ọ ghi kie ẹkpotọ yọ ne ima ya gha rẹn egbe sayọ , ẹi re ne a na tuẹ egbe kẹkan . ”
Ọna keghi vbe ya iran rherhe gha rẹn eni etẹn .
Yevbesọni , iran na vbe gha mu ọghọ ye etẹn nibun egbe vbe owa iran , ọna keghi ya iran sikẹ egbe sayọ .
E Melissa na vbe rhie tẹ wẹẹ : “ Ma keghi rhie enọmba efoni ima ne iran , iran na vbe rhie ọghe iran ne ima , ne ima mieke na sẹtin gha gu egbe guan , ne ima mieke na vbe sẹtin gha deba iran vbe iwinna ugamwẹ ra emwi ọvbehe . ”
Deghẹ ọmwa ne ekhue i gi ẹre gu orhunmwuyẹn guan ẹre u khin , ghẹ gi orhiọn gbe yọ ruẹ iwu .
U gha dekun orhunmwuyẹn , muẹmuẹ ogiẹ daa re ọ gha khọn rẹn deghẹ ẹi rrọọ ruẹ orhiọn .
U ghaa ọmwa nọ muẹmuẹ ogiẹ , ọ ghi ya emwa gha sikẹ ruẹ .
Ẹi khabe ne Baibol na kha wẹẹ : ‘ Aro ni muẹmuẹ ogiẹ ghi gha ya ẹko ọmwa rhiẹnrhiẹn . ’
( Itan 15 : 30 ) E Rachel nọ kpa gha rrie ehe nọ rree keghi kha wẹẹ : “ Ọmwa ne ekhue mu ẹre I khin .
Ugbẹnso , umaro umaro ẹre I ya gu etẹn guan vbe iko .
Ọtẹn nọ fẹko tota ọghẹe ne ẹi gu ọmwa rhọkpa guan , ẹre I ye aro gualọ rhunmwuda ọ sẹtin vbe gha re ọmwa ne ekhue mu . ”
U sẹtin fian okhuo ne egbuẹ , ne u gha gu ọmwa guan vbene iko te suẹn kevbe a gha vbe zobọ nẹ vbe iko .
Iku ọghe emwa ni da rẹn egbe keghi gbe otiti , sokpan zẹ vbene ẹghẹ ya khian , ẹi ghi gbe ọmwa otiti vberriọ .
Ghẹ gi egbe wọọ .
U ye gha hia ne u zẹ ọse ọgbọn .
A gha vu emwi okọ ya gbọ ye ihe ọvbehe , ọ keghi ya obọ lọghọ emwi okọ nii , sokpan a gha ghi gbọ re nẹ , ẹi rhie ẹghẹ ọ ke suẹn gha zẹ inian ọgbọn
Ọ keghi rhie ẹghẹ , emwi okọ eso ke gbọzinia , vbe a gha vu iran ya gbọ ye ihe ọvbehe .
Erriọ vbe ye vbe ọmwa gha sẹ iko ọvbehe . Ẹi re emwa hia ẹre ọ wa rherhe gu obọ etẹn .
Deghẹ ọ vbe kpẹ nẹ , ne u sẹ iko ne u ye na , sokpan , u ma he ye gu obọ etẹn , ilele ni rre Baibol na gbẹn ye ototọ mwa gha ru iyobọ nuẹn :
“ Wa ghẹ gi egbe emwi esi ne a ru wọọ uwa , rhunmwuda , adeghẹ a ma zobọ vbọ , ẹghẹ dee ne ima gha na rri ere ẹre . ” — Gal .
6 : 9 .
Deghẹ u ma rherhe gu obọ etẹn , gi ẹghẹ eso ye gberra .
Vbe igiemwi , etẹn eso ni ladian vbe owebe Gilead ne a gie gha rrie isi , keghi gbe ukpo nibun vbe otọ ẹvbo ne a gie iran gha rrie , iran ke mu otuẹ gha rrie ẹvbo iran .
Ọna keghi ru iyobọ ne iran ya gu obọ etẹn ni rre iko , ọ vbe ya egbe iran gua ẹdogbo nii ro .
Alejandro nọ dia ehe ughughan ya nẹ , keghi kha wẹẹ : “ Ọ rhie ẹghẹ a ke do gu obọ etẹn vbe a gha da sẹ iko ọvbehe .
Vbe ima kpa gha rrie ehe ne ima ye na , ọvbokhan mwẹ keghi kha wẹẹ , ‘ Ọse mwẹ hia wa rre iko ne ima ke kpa gha die emwa ! ’ ”
Alejandro keghi ye ọvbokhan rẹn rre wẹẹ , ọ ka taa ẹmwẹ vbenian , ukpo eva nọ gberra , vbe iran vbe kpa hin ẹvbo ne iran ka ye rre .
Vbuwe ukpo eva nii , ọvbokhan rẹn keghi zẹ owẹ nokaro ya gu etẹn nii ru ọse , erriọ iran ya do khian ọse ne khuankhuankhuan .
“ Ghẹ gha nọ wẹẹ , ‘ A a , vbọzẹe ne ẹghẹ nẹdẹ na maan sẹ yi ? ’
Ẹwaẹn i zẹdẹ rre inọta nii . ” — Asan .
7 : 10 .
Ghẹ ya iko ọgbọn ne u ghi ye na gha gie ne u ka ye .
Vbe igiemwi , a sẹtin miẹn wẹẹ , etẹn ni rre iko ọgbọn ne u ghi ye na , soyaya sẹ etẹn ni rre iko ne u ka ye .
A sẹtin vbe miẹn wẹẹ iran i gbe egbe ọmwa vbe na ghee etẹn ni rre iko ne u ka ye .
Ọ ghaa yerriọ , rhie aro tua ako ne iran na hia rhunmwuda , ako ne uwẹ na hia , ẹre u gha hoo ne emwa ọvbehe vbe rhie aro tua .
Etẹn eso ni ma rherhe gu obọ etẹn vbe ehe ne iran kpa gha rrie keghi nọ egbe iran ọta vbenian , ‘ Mẹ gele mwẹ ahoẹmwọmwa daa etẹn vbe uhunmwu otagbọn hia ra ’ ? — 1 Pit .
2 : 17 .
“ Nọ , ọ gha suẹ obọ . ” — Luk 11 : 9 .
Gha na erhunmwu .
E Devid nọ re ọkpa vbe ediọn keghi kha wẹẹ : “ Ghẹ wa gha zinegbe khian vberriọ .
Gi e Jehova rẹn emwi ne u la gberra .
Ọ gha ru iyobọ nuẹn .
Ai miẹn emwi ne ima i sẹtin ru vbe ẹtin e Jehova . ”
E Rachel ne a ka guan kaẹn ban keghi rhie tẹ wẹẹ , “ Ọ gha yevbe ne imẹ vbe arowa mwẹ khian rree ne etẹn vbe iko , ma ghi wa na erhunmwu gie Jehova , nọ gima rẹn deghẹ ọ mwẹ emwi ne ima ru ne etẹn i na hoo ne iran sikẹ ima .
Vbe iyeke ọni , ma ghi hia ne ima gha ya egbe rhorho etẹn . ”
Evbibiemọ , deghẹ ọ vbe lọghọ ivbi uwa ne iran sẹtin gu obọ etẹn vbe iko ọgbọn ne uwa ye na , tie iran ne uwa koko na erhunmwu vbekpa re .
Odẹ eso ne uwa gha ya sẹtin ru iyobọ ne ivbi uwa ya zẹ ọse ọgbọn , ọre ne uwa gha gie na tie etẹn gha die owa uwa , uwa sẹtin vbe ru emwamwa ne uwa mu otuẹ gie etẹn eso .
De iyobọ nọ khẹke ne u ru ne etẹn ni da rrie iko ne u ye ? Hia ne u zẹ iran ọse .
U gele gha re ọse ọghe ẹmwata .
Hia ne u ya ekhọe zẹ omwa rẹn , obọ ne u gha hoo ne a ya muẹn vbe u gha da sẹ ẹvbo , u ghi ya obọ esi vberriọ mu etẹn ni da rrie iko ne u ye . ( Mat .
7 : 12 ) U sẹtin gie na tie iran , ne iran deba uwa vbe iruẹmwi ẹgbẹe ra ne iran deba uwa ghee JW Broadcasting nọ ladian uki uki .
U sẹtin vbe deba iran winna vbe ikporhu .
U gha vbe gie na tie iran , ne iran do rri evbare vbe owa ruẹ , iran gha gbọyẹmwẹ yọ , iran i mianmian ọghọ ne u mu ye iran egbe hiehie .
De iyobọ ọvbehe ne u gha sẹtin ru ne avbe orhunmwuyẹn ?
E Carlos keghi kha wẹẹ : “ Vbe ima da sẹ iko ne ima ye na , ọtẹn nokhuo ọkpa keghi gbẹnnẹ ọnrẹn ladian ne ima , ihe eso ne a na miẹn emwi nọ ro dẹ .
Ọna keghi wa ru iyobọ ne ima . ”
A sẹtin maa avbe orhunmwuyẹn ni da rrie iko re vbene a ya mu egbe hẹ vbe ẹghẹ uyunmwu , vbe ẹghẹ orhọ ra ẹghẹ ne oni ya fi .
A gha gi iran rẹn vbene ẹdogbo nii ye hẹ ke otọ gha dee kevbe iyayi ọghe ivbi ẹvbo nii , ọ gha wa ru iyobọ ne iran vbe ikporhu iyẹn nọ maan .
Allen ne a ya unu kaẹn vbe omuhẹn ban , gbe sẹ ukpo ọkpa nẹ vbe iko ọgbọn nọ ghi ye na .
Ọ keghi kha wẹẹ : “ Ọkhọnmwẹ ọkhọnmwẹ ẹre I ya gha tuẹ etẹn vbe I da rre .
Nia , ọyẹnmwẹ ẹre ọ ghi sẹ mwẹ rhunmwuda te ima ghi yevbe ẹgbẹe ọkpa . ”
Allen keghi do rẹn wẹẹ , ne irẹn na kpa hin eke ne irẹn ka ye rre , te irẹn yae mwẹ ọse ba ọse , avbe ọse ọgbọn na , sẹtin do gha re ọsiọre vbe ẹdẹ agbọn rẹn hia .
A fi eni eso werriẹ .
Ediọn wa mu egbe ne iran ya ru iyobọ nuẹn rhunmwuda iran hoo ne u gbẹkunsotọ vbe iko ọgbọn ne u ghi ye na .
Te ọ khẹke ne Agbaziro Ọghe Iko rherhe gu ruẹ rẹn , ẹbu ne u khian gha lele yo ikporhu .
Ọtẹn nọ re akọwe vbuwe ẹbu ediọn gha nọ ruẹ adrẹsi ọghe iko ne u ka ye , nọ mieke na gbẹn ebe ya nọ e kadi ruẹ .
Te ọ khẹke ne ọtẹn nọ siẹnro ẹbu ne u lele yo ikporhu deba ruẹ winna vbe u gha da wa rre .
Emwi nọ maan vbe nọ deghẹ ọ na mu otuẹ gha die owa ruẹ do rhie igiọdu ne ẹgbẹe ruẹ .
Te ọ vbe khẹke ne ediọn rhie enọmba ra adrẹsi ọghe ọmwa nọ sikẹ ruẹ vbe ẹgbẹe , ne iran gha tie deghẹ emwi nọ wegbe na sunu vbe udemwurri .
Ọ ma vbe de emwi nọ rhia vbe ediọn gha nọ ruẹ deghẹ u mwẹ ebe ne ima gbẹn , ọghe vbene ima hoo ne a ya gbaroghe ima hẹ , vbe arrọọ ọghe ima gha rre ikpadede ( DPA ) .
3 “ Mẹ Rẹnrẹn Ighẹ Ọ Gha Rhiọ Kpaegbe ”
8 “ Idaehọ Ne Iran Mwẹ Vbe Ehe Ne Osanobua Ye Ọre Imẹ Vbe Mwẹ ”
De emwi nọ sunu vbe ẹghẹ nẹdẹ nọ ya Ivbiotu e Kristi gha mwẹ ọnrẹn vbe ilẹkẹtin wẹẹ emwa ni wulo gha rhiọ kpaegbe ?
De vbene avbe emwi ọyunnuan ni sunu nii kevbe iyayi nọ wegbe ọghe eguọmwadia Osanobua nẹdẹ gha ya ru iyobọ nuẹn ya gha mwẹ ayayẹro ne ẹi beghe ?
Ako iruẹmwi eva na gha ya amuẹtinyan ruẹ nọ dekaan arhiọkpaegbe wegbe sayọ .
13 U Yerre Ra ?
14 Inọta Ne Emwa Nọ
16 Inọta Ne Emwa Nọ
18 Evbibiẹ Emọ — Wa Ru Iyobọ Ne Ivbi Uwa Ne Iran Gha Mwẹ “ Ẹwaẹn Nii Nọ Su Ọmwa Lae Imiẹnfan ”
23 Igbama — “ Wa Gha Rhiegba Ye Iwinna Ne Uwa Mieke Na Miẹnfan ”
Nibun vbuwe arriaisẹn emwa ni dinmwiamẹ ukpo ukpo keghi re ehọnrre kevbe ni ma he sẹ ehọnrre .
Idinmwiamẹ keghi kie ẹkpotọ ye afiangbe nibun , sokpan ọ mwẹ iwinna eso ni lelẹe khian .
De iyobọ ne evbibiẹ emọ gha ru ne ivbi iran , ne iran mieke na sẹtin dinmwiamẹ ?
De vbene igbama ni dinmwiamẹ nẹ kevbe ni muegbe idinmwiamẹ khian ya sẹtin sikẹ e Jehova sayọ hẹ ?
28 Okha Ọghe Ẹdagbọn Ọmwa — I Keghi Sẹ Emwi Hia Rae Ne I Mieke Na Lele Arowa Mwa
32 Uhunmwuta Ne A Hae Ye Ugan Ọghe Owa Ọkhẹ 2017
“ Lazarọs ne ọse ima vbiẹ , sokpan I gha yo ya huẹn ọnrẹn . ” ​ — JỌN 11 : 11 .
IHUAN : 142 , 129
De okha ni rre Baibol ni ya e Mata gha mwẹ ọnrẹn vbe ilẹkẹtin wẹẹ emwa ni wulo gha rhiọ kpaegbe ?
Vbọ ya ima yayi wẹẹ , ẹi mwẹ emwa ni wulo ma rhiọ kpaegbe vbe ẹghẹ nọ dee vbe odaro ?
Zẹvbe Mata , de emwi oghọghọ ne ima yaro yi vbe odaro ?
De iyayi ne Mata ghaa mwẹ vbekpae uwu ọtiọnrẹn ?
( Ghee efoto nọ rre omuhẹn . )
E MATA ne ọse kevbe erhuanegbe Jesu kegha khiẹ rhunmwuda uwu ọtiọnrẹn ighẹ Lazarọs .
E Jesu keghi rhie ifuẹko nẹẹn vbe ọ khare wẹẹ : “ Ọtuẹn gha rhiọ kpaegbe . ”
Ẹmwẹ na , ma wa sẹ nọ gha ya e Mata mianmian akhiẹ nọ ye vbobọvbobọ nii .
Ọrheyerriọ , ọ keghi mu ẹtin yan ẹmwẹ ne Jesu tae .
E Mata na ghi kha wẹẹ : “ Mẹ rẹnrẹn ighẹ ọ gha rhiọ kpaegbe vbe ẹdẹ okiekie . ”
( Jọn 11 : 20 - 24 ) Ọ wa yayi wẹẹ arhiọkpaegbe a gha rrọọ vbe odaro .
Sokpan , e Jesu keghi ru emwi ọyunnuan .
Ọ na huẹn e Lazarọsi kpaegbe vbe ẹdẹ ne ẹdẹrriọ .
Vbọzẹe ne u na hoo ne u gha mwẹ egbe amuẹtinyan ne Mata ghaa mwẹ ?
Esa i rrọọ ne ima yaro yọ wẹẹ Jesu ra Erhae gha ru emwi ọyunnuan vberriọ ne ima vbe ẹdẹnẹrẹ .
Sokpan iyayi ne uwẹ mwẹ wẹẹ , emwa ne u hoẹmwẹ ọnrẹn gha rhiọ kpaegbe wegbe sẹ vbene a ghee ọghe Mata ra ?
Ughaghe arowa ruẹ , ọvbokhan ruẹ , iyuẹ , erha , erha nọkhua ra ovbuẹ ẹre ọ wu .
Emwi vbenian keghi si akhiẹ .
Vbọrhirhighayehẹ , u yaro ye ẹghẹ ne u khian ya dọlegbe miẹn iran , ne u mu iran dede , wa ghi vbe gba guan .
Vbene a ghee Mata , u gha vbe sẹtin kha wẹẹ : ‘ I rẹnrẹn wẹẹ emwa ne I hoẹmwẹ ọnrẹn ni wulo gha rhiọ kpaegbe . ’
Ọrheyerriọ , ọ khẹke ne ima hia gha ru erria yan evbọzẹe ne ọ na khẹke ne ima gha mwẹ iyayi vbenian .
3 , 4 .
De emwi ọyunnuan eso ne Jesu da ru , sokpan de ayayẹro ne Mata ghaa mwẹ vbekpae uwu e Lazarọs ?
Ughaghe aro e Mata ma sọe vbe Jesu huẹn ovbi okhuo ọkpa nọ dẹgbẹe kpaegbe vbe ẹvbo nọ sikẹ Nain vbe Galili , rhunmwuda , ọkpẹn e Jerusalẹm ẹre Mata ghaa ye .
Ọ gha kẹ , e Mata họn vbekpa re .
E Jesu ẹre ọ vbe huẹn ovbi e Jairọs nọ wu kpaegbe .
Te emwa hia ni rre owa e Jairọs wa “ rẹn ighẹ te ọ wu . ”
Sokpan Jesu keghi rhie ẹre obọ , ọ na wẹẹ , “ Kpaegbe ọmọ ne ọmọ ! ”
Ọvbokhan nii keghi gua kpaegbe awarọkpa nii !
( Luk 7 : 11 - 17 ; 8 : 41 , 42 , 49 - 55 ) E Mata vbe Meri wa rẹn wẹẹ e Jesu mwẹ ẹtin ne a ya mu emwa ni khuọnmwi egbe rran .
Ọni ẹre ọ si ẹre , ne ọ na gha da iran rhunmwuda iran yayi wẹẹ , akpawẹ e Jesu ghaa rre evba , Lazarọs i ghẹ wu .
Ne Lazarọs na ghi wu nẹ nia , de ayayẹro ne Mata ghi gha mwẹ ?
Yerre wẹẹ e Mata ka kha wẹẹ e Lazarọs gha rhiọ kpaegbe “ vbe ẹdẹ okiekie . ”
Vbọzẹe ne Mata na gha mwẹ iyayi nọ wegbe vberriọ ?
Vbọzẹe ne ima na vbe mwẹ ilẹkẹtin wẹẹ emwa ima ni wulo gha rhiọ kpaegbe vbe odaro ?
Emwi bun nọ gha ya ima gha mwẹ iyayi vberriọ .
Ma gha ziro yan eso vbọ nia . Zẹ vbene ima ya ru vberriọ , ma gha miẹn emwi eso vbe Ẹmwẹ Osanobua , ne ima i ka rhilo ginna arhiọkpaegbe , ni gha ya amuẹtinyan ọghe ima nọ dekaan arhiọkpaegbe wegbe sayọ .
Vbọ ya e Mata gha mwẹ ilẹkẹtin wẹẹ e Lazarọs gha rhiọ kpaegbe ?
Yẹrẹro wẹẹ e Mata ma kha wẹẹ , ‘ I mwẹ ayayẹro wẹẹ , ughaghe ọtẹnmwẹ gha rhiọ kpaegbe . ’
Ọ keghi kha wẹẹ : “ I rẹnrẹn wẹẹ ọ gha rhiọ kpaegbe . ”
Ughaghe emwi ọyunnuan eso nọ sunu vbene ọ te sẹ ẹghẹ e Jesu , ẹre ọ ya e Mata gha mwẹ iyayi nọ wegbe vberriọ .
Ọ gha kẹ , vbe owa ra vbe sinagọg ẹre ọ na rẹn vbekpae emwi ọyunnuan na .
Nia , gi ima guan kaẹn arhiọkpaegbe eha ni rre Ebe Nọhuanrẹn ni sunu vbene ọ te sẹ ẹghẹe Jesu .
De emwi ọyunnuan ne Ẹlaija ru ?
De vbene ọ ya kaẹn e Mata hẹ ?
Akhasẹ ighẹ Ẹlaija ọre ọmwa nokaro nọ huẹn ọmwa nọ wu kpaegbe .
Osanobua ẹre ọ rhie ẹtin vberriọ nẹẹn .
Ọna keghi sunu vbe Zẹrafat vbe owa okhuo ọkpa nọ dẹgbẹe .
Okhuo na keghi wa mu ọghọ ye Ẹlaija egbe , rhunmwuda ọni , vbe odẹ ọghe ọyunnuan , Osanobua keghi ruẹ ne irhuarhua kevbe ofigbọn okhuo nii ghẹ fo , ne irẹn vbe ovbi ẹre mieke na miuhunmwu .
( 1 Ọba 17 : 8 - 16 ) Ọ ghi sẹ ẹghẹ , emianmwẹ keghi dekun ovbi okhuo na , ọ na wu .
Ẹlaija ẹre ọ ghi do ru iyobọ ne okhuo na .
Ọ keghi na erhunmwu gie Osanobua vbe ọ khare wẹẹ : “ Osanobua mwẹ , huẹn ọmọ na kpaegbe ne ọ gha rre agbọn . ”
Ọmọ nii na gele rhiọ kpaegbe .
( Tie 1 Ọba 17 : 17 - 24 . )
Ẹi mwẹ e Mata ma rẹn vbekpae emwi ọyunnuan na .
7 , 8 . ( a ) De vbene Ẹlaisia ya rhie ifuẹko ne okhuo ọkpa hẹ ? ( b ) De emwi nọ rhiema vbekpae Jehova ighẹ emwi ọyunnuan ne Ẹlaisia ru ?
Arhiọkpaegbe nogieva ne Evbagbẹn Nọhuanrẹn guan kaẹn keghi sunu vbe ẹghẹ Ẹlaisia , ọni ọre vbe ọ huẹn ovbi okhuo ọkpa kpaegbe .
Okhuo na kegha re ovbi Izrẹl nọ rre Siunẹm , ọ wa vbe fe .
Ọ keghi wa kakabọ mu ọghọ ye Ẹlaisia egbe .
Agan ẹre okhuo na ghaa khin .
Rhunmwuda ọghọ ne okhuo na mu ye Ẹlaisia egbe , Osanobua keghi ya ọmọ ne okhuo na kevbe arowa re nọ khian ọmaẹn nẹ .
Ukpo eso ghi gberra nẹ , ọmọ nii keghi wu .
U miẹn akhiẹ ne uwu ọmọ nii gha si ye okhuo nii egbe !
Uwu ọmọ na da okhuo nii sẹrriọ wẹẹ , ọ na mu okhian gha rrie ehe ne Ẹlaisia ye vbe Oke Kamẹl .
Okhian nii sẹ ibiriki 19 .
Ẹlaisia na ka gie Gehazi ke odaro sokpan , e Gehazi ma sẹtin huẹn ọmọ nọ wu nii kpaegbe .
Okiekie ẹre Ẹlaisia kevbe okhuo ne ovbi ẹre wu ghi ya rre . — 2 Ki .
4 : 8 - 31 .
Ẹlaisia ghi sẹ eke ne ikun ọmọ nii ye , ọ keghi na erhunmwu .
Osanobua keghi họn erhunmwu Ẹlaisia , ọ keghi huẹn ọvbokhan nii kpaegbe vbe awarọkpa nii .
Iyẹe ma sẹtin ghọghọ !
( Tie 2 Ọba 4 : 32 - 37 . )
Ughaghe okhuo na vbe ya yerre erhunmwu ne Hana , nọ ka vbe gha re agan vbe na , vbe ọ rhie Samuẹl gha die Ọgua Osa . Ọ keghi kha wẹẹ e Jehova ẹre ọ gie emwa yo idin , “ ọ ghi vbe werriegbe viọ iran gha dee . ” ( 1 Sam .
2 : 6 ) Odẹ ne Jehova ya huẹn ọmokpia nii kpaegbe rhiẹre ma wẹẹ , ọ gele mwẹ ẹtin ne a ya huẹn emwa ni wulo kpaegbe .
De vbene arhiọkpaegbe nogieha nọ rre Baibol ya kaẹn Ẹlaisia hẹ ?
Emwi ọyunnuan ọvbehe yevbe sunu vbe Ẹlasia wu nẹ .
Ọ gberra ukpo 50 nọ ya ga zẹvbe akhasẹ .
Vbe iyeke ọni , Ẹlaisia ne akhasẹ kegha khuọnmwi , obọ kegha dae ẹsẹse . . . ọ keghi wu .
Ẹghẹ eso ghi gberra nẹ , vbe Ivbi Izrẹl eso mu okpia ọkpa rrie ehe ne iran khian na ree ẹre , iran keghi bẹghe wẹẹ eghian mu okuo rre .
Vbe ẹghẹ ne a kha na , ugboloko Ẹlaisia ẹre ọ ghi kẹ .
Ne obọ eghian nii ghẹ mieke na vba iran , iran na fi ikun okpia ne iran khian ya ree , fi idin Ẹlaisia , iran na lẹ .
Vbọ ghi sunu ? E Baibol keghi kha wẹẹ : “ Egbe ọmwa nii ghi wa dekaan ọghe Ẹlaisia , ọmwa nii keghi rhiọrre , ọ na kpaegbe mudia . ”
( 2 Ọba 13 : 14 , 20 , 21 ) Avbe okha na ẹre ọ ye Mata gha mwẹ iyayi nọ wegbe wẹẹ , Osanobua mwẹ ẹtin ne a ya huẹn emwa ni wulo kpaegbe .
Te ọ vbe khẹke nọ ya ima gha mwẹ ilẹkẹtin ne ẹi beghe yan ẹtin Osanobua ne ẹi mwẹ ọkhioha .
De emwi ne Pita ru vbe ọtẹn nokhuo ọkpa wu ?
Okha eso rre abọ ọghe Baibol ne a ya urhu ẹvbo e Grik gbẹn , nọ dekaan vbene Osanobua ya loo eguọmwadia eso ya huẹn emwa eso ni wulo kpaegbe .
A ka ya unu kaẹn ọmwa ne Jesu huẹn kpaegbe vbe ẹvbo nọ sikẹ Nain kevbe ovbi e Jairọs .
Ukọ e Pita vbe huẹn okhuo ọkpa na tie ẹre Dọkas ra Tabita kpaegbe .
E Pita ghi sẹ ughugha ne ikun ẹnrẹn ye , ọ keghi na erhunmwu vbenian : “ Tabita , kpaegbe ! ”
Awarọkpa nii , ọ keghi kpaegbe tota .

E Pita keghi rhie ẹre ne etẹn ni rre evba “ kevbe ẹmwẹ ne unu . ”
Ẹmwẹ na keghi titi gba ehe hia sẹrriọ wẹẹ “ emwa ni bun keghi ya Nọyaẹnmwa yi . ”
Emwa ni ghi do khian Ivbiotu e Kristi kegha kporhu ma emwa vbe ehe hia vbekpae Jesu kevbe ẹtin ne Jehova mwẹ ne a ya huẹn emwa ni wulo kpaegbe . — Iwinna 9 : 36 - 42 .
De emwi ne Luk ne ọbo ebo khare wẹẹ ọ sunu daa Utikọs ? Vbọ ghi sunu vbe iyeke ọni ?
Aro emwa nibun vbe sẹ emwi ọyunnuan ne Pọl ru vbe Troas .
E Pọl kegha gu etẹn do iko vbe egedege vbe ẹvbo na tie ẹre Troas , nọ ghi re odẹ ahọ ọghe Turkey vbe ẹdẹnẹrẹ .
E Pọl keghi guan rhinrin ya sẹ ogiasọn .
Igbama ọkpa na tie ẹre Utikọs keghi tota ye uhunmwu ewindo gha danmwehọ .
Sokpan , ovbe keghi rhie ẹre .
Ọ na ke omuyan nogie eha ọghe egedege dee .
Ughaghe Luk ne ọbo ebo ẹre ọ ka sẹ ehe ne Utikọs ye .
Ọ ghi ghee ẹre egbe , ọ na bẹghe ẹre wẹẹ , ẹi te egbe ẹre guọghua kẹkan , te ọ wa wu fo fẹẹrẹ . E Pọl keghi tuorre , ọ na lovbiẹ yan rẹn , ọ keghi si ẹre kuẹn .
Uhukpa e Pọl keghi kha wẹẹ : “ Wa ghẹ fian afianma , ọ ma wu . ”
U miẹn vbene emwi ọyunnuan na gha kpa emwa ni ghaa rre evba odin hẹ !
“ Ekhọe iran keghi sẹ otọ ” vbe iran bẹghe ẹre wẹẹ , e Pọl huẹn Utikọs nọ te wu kpaegbe . — Iwinna 20 : 7 - 12 .
12 , 13 .
De inọta eso nọ khẹke ne ima ziro yan vbe nọ dekaan okha ọghe arhiọkpaegbe ne ima nana de sin ?
Te ọ khẹke ne avbe okha ne a taa de sin vbe ya ima gha mwẹ egbe amuẹtinyan ne Mata ghaa mwẹ , ọni ọre wẹẹ , Osanobua nọ re Ayi ọghe Arrọọ gha vbe sẹtin huẹn emwa ni wulo kpaegbe .
Ẹlaija , Jesu kevbe Pita ẹre Osanobua loo ro ya ru emwi ọyunnuan na .
Iran kegha re eguọmwadia re ni mwẹ amuẹtinyan ni vbe gha rrọọ vbe ẹghẹ ne Jehova na gha ru emwi ọyunnuan vberriọ .
Emwa ni ghi wu vbe ẹghẹ ne Osanobua ma ya gha ru emwi ọyunnuan vberriọ ghi vbo ?
Eguọmwadia Osanobua , ne emwa iran wulo vbe ẹghẹ vbenian gha sẹtin gha mwẹ ilẹkẹtin wẹẹ Osanobua gha huẹn emwa iran ni wulo kpaegbe vbe odaro ra ?
Iran gha sẹtin gha mwẹ egbe ilẹkẹtin ọghe Mata nọ khare wẹẹ : “ Mẹ rẹnrẹn ighẹ [ ọtẹnmwẹ ] gha rhiọ kpaegbe vbe ẹdẹ okiekie . ”
Vbọzẹe ne Mata na yayi wẹẹ emwa ni wulo gha rhiọ kpaegbe ?
De emwi nọ gha vbe ya uwẹ gha mwẹ iyayi vberriọ ?
Ako nibun vbe Evbagbẹn Nọhuanrẹn rhiẹre ma wẹẹ , eguọmwadia Osanobua ni gae vbuwe amuẹtinyan rẹnrẹn wẹẹ , emwa ni wulo gha rhiọ kpaegbe vbe ẹghẹ nọ dee vbe odaro .
Gia ziro yan eso vbọ .
De emwi ne okha ọghe Ebraham maa ima re vbekpae arhiọkpaegbe ?
Muẹn roro emwi ne Osanobua wẹẹ ne Ebraham ya Aiziki ru , Aizik ne ọmọ ne Abraham ya egbe ọmaẹn biẹ .
E Jehova keghi kha wẹẹ : “ Rhie ovbuẹ , ovbuẹ ne ukpọmọ ọkpa ighẹ Aizik , ne u hoẹmwẹ ọnrẹn , ne u . . . yae zọ ese na giuan . ” ( Gẹn .
22 : 2 ) Muẹn roro vbene ọ ghaa ye hẹ vbe ekhọe Ebraham vbe Osanobua wẹẹ nọ ya Aiziki zọese !
Yerre wẹẹ , e Jehova ka yan ma Ebraham wẹẹ , emwa vbe uhunmwu otagbọn hia gha la uniẹn ọnrẹn miẹn afiangbe . ( Gẹn .
13 : 14 - 16 ; 18 : 18 ; Rom 4 : 17 , 18 ) E Jehova yevbe kha wẹẹ , “ urho Aizik ” ọre afiangbe ne I ve ra la rre . ( Gẹn .
21 : 12 ) Sokpan , de vbene eyan na hia khian ya mwẹ amusẹ hẹ , deghẹ Ebraham ya Aizik zọ ese ?
Orhiọn nọhuanrẹn keghi ru iyobọ ne Pọl ya rhan otọ re wẹẹ , Ebraham wa yaeyi wẹẹ Osanobua gha sẹtin huẹn Aizik kpaegbe vbe ọ gha wu .
( Tie Hibru 11 : 17 - 19 . )
E Baibol ma kha wẹẹ Ebraham ghaa mwẹ ọnrẹn vbe orhiọn wẹẹ irẹn gha ya Aiziki zọese , Aiziki gha rhiọ kpaegbe vbuwe ughaẹdẹ eso ra odẹ uzọla ọkpa gha gberra nẹ .
Ebraham ma rẹn ẹghẹ ne Aiziki khian ya rhiọ kpaegbe , sokpan ọ kegha mwẹ ilẹkẹtin ne ẹi beghe wẹẹ , e Jehova gha huẹn Aiziki kpaegbe .
De ayayẹro ne Job ghaa mwẹ ?
Erha odede ighẹ e Job wa vbe gha mwẹ ayayẹro wẹẹ emwa ni wulo gha rhiọ kpaegbe .
E Job rẹnrẹn wẹẹ a gha tọn erhan gbotọ nẹ , ọ sẹtin ye fe , ọ ghi zọọ .
Sokpan ẹi erriọ emwa nagbọn ye .
( Job 14 : 7 - 12 ; 19 : 25 - 27 ) Ọmwa gha wu , ẹi sẹtin tobọre huẹn egbe ẹre kpaegbe vbe idin . ( 2 Sam . 12 : 23 ; Psm .
89 : 48 ) Ọna ma rhiema wẹẹ Osanobua i sẹtin huẹn emwa ni wulo kpaegbe .
Vbene ẹmwata , e Job wa yayi wẹẹ irẹn gha wu , e Jehova gha ye irẹn rre vbe ọ gha sẹ ẹghẹ .
( Tie Job 14 : 13 - 15 . )
E Job ma rẹn ẹghẹ ne ọna khian ya sunu , ọrheyerriọ , ọ kegha mwẹ amuẹtinyan wẹẹ , Osa nọ yi emwa nagbọn , gha vbe sẹtin huẹn irẹn kpaegbe vbe idin .
De igiọdu ne odibosa ọkpa rhie ne Daniẹl ? E Daniẹl kegha re ọmwa nọ ya ẹkoata ga e Jehova .
Ẹdẹ agbọn rẹn hia ẹre ọ ya ga Osanobua .
Vbuwe ẹghẹ na hia , Osanobua ma vbe sẹrae .
Ọ mwẹ asẹ ọkpa ne odibosa ya do rhie igiọdu ne Daniẹl .
Ọ na tama e Daniẹl wẹẹ : “ Osanobua hoẹmwẹ ruẹn , ” nọnaghiyerriọ ‘ ghẹ gi afianma emwi rhọkpa gha fian , ghẹ gi emwi rhọkpa mu ruẹ orhiọn rueghe . ’ — Dan .
9 : 22 , 23 ; 10 : 11 , 18 , 19 .
17 , 18 .
De eyan ne Jehova yan ma e Daniẹl ?
Ẹi mwẹ Daniẹl ma gha muẹn roro , vbene arrọọ ọghe irẹn khian gha ye hẹ vbe odaro , vbe ọ ghi rre odẹ ukpo 100 .
E Daniẹl rre usun emwa ne Osanobua khian huẹn kpaegbe ra ?
Ọ wa rrọọ !
Vbe ufomwẹ ọghe ebe Daniẹl , e Jehova keghi rhie ilẹkẹtin ne Daniẹl .
Ọ keghi kha wẹẹ : “ Wẹ ne Daniẹl , mu uhunmwu kọe ya sẹ ufomwẹ .
Ẹghẹ nii , u gha wu . ”
( Dan . 12 : 13 ) E Daniẹl rẹnrẹn wẹẹ te emwa ni wulo hẹwẹ vbe idin .
Nọnaghiyerriọ , irẹn gha vbe wu , te irẹn khian vbe ya hẹwẹ rhunmwuda , iran ni wulo nẹ i ghi “ ru emwi rhọkpa , iro i ghi rrọ , irẹnmwi i ghi rrọ , ẹwaẹn i ghi rrọ . ”
( Asan .
9 : 10 ) Sokpan , ọghẹe ma wa fo ye evba .
Ọ mwẹ ayayẹro .
E Jehova na yevbe tama e Daniẹl wẹẹ : “ Sokpan u gha rhiọrre ne a san ruẹn ẹse vbe ẹdẹ okiekie . ”
E Daniẹl ma rẹn vbene irẹn khian kpẹ sẹ hẹ vbe idin , sokpan ọ rẹnrẹn wẹẹ , irẹn gha ya hẹwẹ vbe idin .
Ne Osanobua na tama e Daniẹl wẹẹ , ‘ ọ gha rhiọrre ne a san rẹn ẹse ’ rhiema wẹẹ , ọ gha rhiọ kpaegbe vbe ọ gha sẹ ẹghẹ .
Ẹghẹ nọ taẹn gha gberra ọna ke sunu , ọni ọre vbe “ ẹdẹ okiekie . ”
E Jerusalem Bible keghi zedu ako na vbenian : “ U gha rhiọ kpaegbe do miẹn afiangbe ọghuẹ vbe ẹghẹ okiekie . ”
Zẹ vbe na ghee Mata , wẹ gha sẹtin vbe gha mwẹ ilẹkẹtin wẹẹ emwa ni wulo nẹ gha rhiọ kpaegbe ( Ghee okhuẹn 19 , 20 )
19 , 20 . ( a ) De vbene emwi ne ima ruẹ re vbe ako iruẹmwi na ya kaẹn ẹmwẹ ne Mata tama e Jesu ?
( b ) Vbe ima khian ziro yan vbe ako iruẹmwi nọ ghi lele ọna ?
E Mata wa gha mwẹ evbọzẹe ne ọ na gha mwẹ ilẹkẹtin wẹẹ ọtiọnrẹn gha “ rhiọ kpaegbe vbe ẹdẹ okiekie . ”
Eyan ne Jehova yan ma e Daniẹl kevbe amuẹtinyan nọ wegbe ọghe Mata sẹ nọ gha vbe ya Ivbiotu e Kristi vbe ẹdẹnẹrẹ gha mwẹ ilẹkẹtin ne ẹi beghe wẹẹ , emwa ni wulo gha rhiọ kpaegbe .
Okha eso ọghe emwi ni gele sunu vbe ẹghẹ nẹdẹ , ne ima ziro yan vbe ako iruẹmwi na , suigiẹ yọ wẹẹ , emwa ni wulo gha rhiọ kpaegbe .
Ma vbe bẹghe ẹre wẹẹ , eguọmwadia Osanobua nẹdẹ yaro yọ wẹẹ , emwa ni wulo gha rhiọ kpaegbe vbe odaro .
Osẹ rhọkpa rhiẹre ma wẹẹ , ọmwa gha wu , ọ sẹtin rhie ẹghẹ a ke huẹn ọnrẹn kpaegbe ra ?
Deghẹ osẹ vberriọ rrọọ , ọ sẹ nọ gha ya amuẹtinyan ọghe ima wegbe sayọ vbe na ghee Mata , nọ wa gha mwẹ ilẹkẹtin wẹẹ , emwa ni wulo gha gele rhiọ kpaegbe .
Sokpan , de ẹghẹ ne ọna khian ya sunu ?
A gha zẹ ewanniẹn ye inọta na vbe ako iruẹmwi nọ ghi lele ọna ?
“ Adam ne okiekie keghi re Orhiọn ne ọ rhie arrọọ ne ọmwa . ” — 1 KỌR .
15 : 45 .
IHUAN : 151 , 147
De vbene Psalm 118 ya suigiẹ yọ wẹẹ , Osanobua gha sẹtin ye huẹn ọmwa nọ wu kpaegbe , agharhemiẹn wẹẹ ọ kpẹre ne a tae yotọ ?
De vbene ebe Psalm 16 : 10 ya mwẹ amusẹ hẹ ?
De emwa ni khian rhiọ kpaegbe vbe ẹghẹ urremwẹ ọghe Kristi ? Vbọ khian ya sunu hẹ ?
1 - 3 . ( a ) De imamwaemwi nọ khẹke nọ gha re ọkpa vbe usun enọ ru ekpataki vbe ugamwẹ ima ?
( b ) Vbọzẹe ne imamwaemwi ọghe arhiọkpaegbe na ru ekpataki ?
( Ghee efoto nọ rre omuhẹn . )
DE EWANNIẸN ne u gha zẹ deghẹ ọmwa na nọ ruẹ wẹẹ , ‘ Vbọre usun imamwaemwi ne kpataki vbe ugamwẹ ọghe uwa ? ’
Ẹi mwẹ u ma kha wẹẹ , u yayi wẹẹ e Jehova ọre Ayi ọghe Arrọọ , e Jesu ẹre ọ ya arrọọ ọghẹe de ima werriegbe kevbe wẹẹ , emwa ọghe Osanobua gha yin e paradais vbe etẹbitẹ vbe ne ẹi khian ghi kpẹ gbe .
Sokpan , u gha ya unu kaẹn arhiọkpaegbe zẹvbe ọkpa vbe usun imamwaemwi ne kpataki ọghe ugamwẹ ruẹ ra ?
Ọ khẹke ne arhiọkpaegbe gha re ọkpa vbe usun imamwaemwi nọ ru ekpataki vbe ugamwẹ ima , ọ gha khọn rẹn deghẹ ima yaro yọ , wẹẹ ima gha miuhunmwu vbe orueghe nọkhua ra ma i khian wu a te miẹn wẹẹ ima la agbọn ọgbọn .
Ukọ e Pọl keghi gi ima rẹn evbọzẹe ne arhiọkpaegbe na re ẹyotọ ne ima bọ iyayi ọghe ima yan .
Ọ keghi kha wẹẹ : “ Adeghẹ a i huẹn iran ni wulo kpaegbe , a ma vbe huẹn Kristi kpaegbe khekherriọ . ”
Akpawẹ e Kristi ma rhiọ kpaegbe , ẹi ghẹ gha kha zẹvbe Ọba nia , kevbe wẹẹ , ikporhu ne ima kpe vbekpa re gha te gha re ihoi .
( Tie 1 Kọrinti 15 : 12 - 19 . )
Vbọrhirhighayehẹ , ma rẹnrẹn wẹẹ e Jesu rhiọ kpaegbe .
Iyayi na ẹre ọ ya ima lughaẹn ne avbe Sadusi ni ma zẹdẹ yayi wẹẹ emwa ni wulo gha sẹtin rhiọ kpaegbe .
Ọ gha khọn rẹn deghẹ emwa ya ima gbe ogiẹ , te ima khian ye gha mwẹ iyayi nọ wegbe wẹẹ , emwa ni wulo gha rhiọ kpaegbe . — Mak 12 : 18 ; Iwinna 4 : 2 , 3 ; 17 : 32 ; 23 : 6 - 8 .
E Pọl keghi kha wẹẹ , usun emwi ne a ka ruẹ zẹvbe Ivbiotu e Kristi ọre wẹẹ , a gha “ huẹn eniwu kpaegbe . ” ( Hib .
6 : 1 , 2 ) Ọ keghi nianiaẹn wẹẹ irẹn mwẹ amuẹtinyan ighẹ emwa ni wulo gha rhiọ kpaegbe .
( Iwinna 24 : 10 , 15 , 24 , 25 ) Sokpan imamwaemwi ọghe arhiọkpaegbe keghi re usun emwi ne a ka ruẹ vbe “ ikporhu ẹmwẹ Osanobua , ” zẹvbe Ivbiotu e Kristi . Te ọna ghi rhiẹre ma wẹẹ ọ ma ru ekpataki ra ?
Hiehie !
( Hib . 5 : 12 ) Vbọzẹe ne ọ na ru ekpataki ?
De inọta eso ne emwa gha sẹtin nọ vbekpae arhiọkpaegbe ?
Emwa gha da suẹn gha tie e Baibol , iran nibun keghi tie okha ọghe arhiọkpaegbe ni sunu vbe ẹghẹ nọ gberra , vbe na ghee okha ọghe Lazarọs .
Zẹ vbene iran ya mwẹ irẹnmwi sayọ , iran ghi vbe do rẹn wẹẹ Ebraham , e Job , kevbe Daniẹl ghaa mwẹ ilẹkẹtin wẹẹ , a gha huẹn emwa ni wulo kpaegbe vbe odaro .
Sokpan de ewanniẹn ne u khian zẹ , deghẹ ọmwa na nọ ruẹ ọta vbenian : Vbọzẹe ne u na mwẹ ilẹkẹtin wẹẹ , eyan ọghe arhiọkpaegbe ne a ru vbe ukpo iyisẹn nibun nọ gberra gha mwẹ amusẹ ?
E Baibol sunu ye odẹ ẹghẹ ne arhiọkpaegbe khian ya sunu ra ?
Ewanniẹn ọghe avbe inọta na gha ya amuẹntinyan ọghe ima wegbe sayọ . Nia , gi ima ziro yan ewanniẹn ne Baibol zẹ .
De arhiọkpaegbe ne ima khian ka ziro yan ?
Ọmwa gha wu , a na wẹẹ a gha huọn rẹn kpaegbe vbobọvbobọ nii , u sẹtin yaeyi .
( Jọn 11 : 11 ; Iwinna 20 : 9 , 10 ) Sokpan , a na wẹẹ a gha huẹn ọmwa nọ wu nii kpaegbe vbe ukpo iyisẹn nibun gha ghi gberra nẹ ghi vbo ?
Uwẹ gha yayi ra ? Uwẹ gha yayi wẹẹ emwi vberriọ gha gele sunu , deghẹ te ọmwa nii da wu ra ọ kpẹre ne ọ wu ?
Vbene ẹmwata , ọ mwẹ arhiọkpaegbe ọkpa ne uwẹ yayi wẹẹ ọ gele sunu , agharhemiẹn wẹẹ , ukpo iyisẹn nibun gberra nẹ , ọ ke do mwẹ amusẹ .
De arhiọkpaegbe nọ khin ?
De vbene ọ ya kaẹn ayayẹro ne u mwẹ wẹẹ emwa ni wulo gha rhiọ kpaegbe vbe odaro ?
De vbene amusẹ ọghe ẹmwẹ akhasẹ nọ rre Psalm 118 ya kaẹn Jesu hẹ ?
Nia , gia ziro yan arhiọkpaegbe ne a taa yotọ , nọ ghi do mwẹ amusẹ vbe orre nibun ghi gberra nẹ . Ẹmwẹ akhasẹ na rre ebe Psalm 118 .
Ughaghe Devid ẹre ọ gbẹn ọnrẹn .
Ako nii keghi kha wẹẹ : “ Miẹn ima fan Nọyaẹnmwa miẹn ima fan ! . . .
Te Osanobua gha fiangbe ọmwa ne ọ dee vbe eni e Nọyaẹnmwa ! ”
Ẹmwẹ nọ rre ako na , ẹre ebu emwa ya gbe ọbokhian ne Jesu , vbe ọ hin ekẹtẹkẹtẹ lae Jerusalẹm vbe ẹdẹ uwu ẹre ghi sikẹ otọ nẹ vbe Nisan 9 . ( Psm . 118 : 25 , 26 ; Mat .
21 : 7 - 9 ) Sokpan de vbene Psalm 118 ya guan kaẹn arhiọkpaegbe nọ ghi do mwẹ amusẹ vbe orre nibun ghi gberra nẹ ?
Ghee ẹmwẹ akhasẹ ọvbehe nọ rre ako na .
Ọ wẹẹ : “ Okuta ne iran ni bọ owa he ighẹ ẹi maan , keghi werriegbe do khian amamiẹn a i ru ne ọ rrọọ . ” — Psm .
118 : 22 .
“ Iran ni bọ owa ” keghi he Mẹzaia ( Ghee okhuẹn 7 )
De obọ ne Ivbi e Ju ya mu e Jesu ?
“ Iran ni bọ owa ” ni he Mẹzaia keghi re avbe ọkaolotu ọghe Ivbi e Ju .
Ẹi re te iran he ẹre yotọ kẹkan , iran ma vbe yayi wẹẹ irẹn ọre Kristi .
Yevbesọni , iran na si uma ne iran gbẹe rua .
( Luk 23 : 18 - 23 ) Obọ iran ẹre Jesu ye la .
A keghi huẹn e Jesu kpaegbe nọ do gha re “ okuta amamiẹn a i ru ” ( Ghee okhuẹn 8 , 9 )
De vbene Jesu ya do gha re “ okuta amamiẹn a i ru ” ?
De vbene Jesu ne a he kevbe ne a gbua ya do gha re “ okuta amamiẹn a i ru ” hẹ ?
Ọna keghi sunu vbe a huẹn ọnrẹn kpaegbe vbe idin .
Jesu tobọre rhilo ẹmwẹ na ginna erre ọkpa nọ zẹe .
Vbe erre nii , okpia nọ yan ugbo kegha gie eviẹn ọnrẹn gie emwa ni gbaro ghee ugbo ẹre .
Sokpan , obọ dan ẹre emwa ni gbaro ghee ugbo nii , ya gha mu eviẹn enọ yan ugbo , zẹ vbene Ivbi Izrẹl ya gha ya obọ dan mu avbe akhasẹ ne Osanobua ghaa gie gi iran .
Vbe okiekie , nọ yan ugbo keghi gie ovbi ẹre gha khian .
Iran mu ọghọ yọ re egbe ra ?
Hiehie !
Iran ni gbaro ghee ugbo keghi gbe ovbi enọ yan ugbo rua .
E Jesu ghi zẹe erre na nẹ , ọ na taa ẹmwẹ nọ rre ebe Psalm 118 : 22 .
( Luk 20 : 9 - 17 ) E Pita vbe ya unu kaẹn ako ọghe e Baibol na , vbe ọ gu “ olotu avbe Ju , avbe ediọn , kevbe iran ni ma emwa Uhi ” guan .
E Pita keghi gi iran rẹn wẹẹ , “ Jesu ne ovbi Nazarẹt ” ne uwa gbua , ẹre “ Osanobua huẹn kpaegbe vbe idin . ”
Vbe iyeke ọni , e Pita keghi kha wẹẹ : “ Okuta ne iran ni bọ owa he ighẹ ẹi maan , dọlegbe do khian ne ọ ghi maan sẹ ehia . ” — Iwinna 3 : 15 ; 4 : 5 - 11 ; 1 Pit .
2 : 5 - 7 .
De emwi ọyunnuan ne ebe Psalm 118 : 22 guan kaẹn ?
Ẹmwẹ akhasẹ nọ rre ebe Psalm 118 : 22 rhiẹre ma wẹẹ , a gha huẹn ọmwa kpaegbe vbe idin vbe orre nibun gha ghi gberra nẹ .
A gha he Mẹzaia , a ghi vbe gbẹe rua sokpan , a gha huẹn ọnrẹn kpaegbe nọ do gha re okuta amamiẹn a i ru .
A ghi huẹn Jesu kpaegbe nẹ , e Baibol keghi kha wẹẹ , “ Eni ọvbehe i rrọọ , vbe agbọn na , ne Osanobua rhie ne emwa wẹẹ a gha lae miẹn imiẹnfan . ” — Iwinna 4 : 12 ; Ẹfis .
1 : 20 .
( a ) De ẹmwẹ akhasẹ nọ rre ebe Psalm 16 : 10 ?
( b ) Vbọ ya ima rẹn wẹẹ , ẹmwẹ akhasẹ nọ rre Psalm 16 : 10 ma mwẹ amusẹ vbe egbe Devid ?
Gia vbe ziro yan ako ọvbehe vbe e Baibol nọ vbe guan kaẹn arhiọkpaegbe nọ sunu .
Ọ gberra ukpo arriaisẹn ọkpa , arhiọkpaegbe na ke do mwẹ amusẹ .
Ọna sẹ nọ gha ya ilẹkẹtin ọghe ima wegbe sayọ wẹẹ , arhiọkpaegbe sẹtin sunu agharhemiẹn wẹẹ ọ kpẹre ne a tae yotọ .
Vbe ebe Psalm 16 , e Devid keghi kha wẹẹ : “ Wẹ degue mwẹ hin ẹtin uwu rre nẹ .
Ọmwa ne uwẹ hoẹmwẹ ọnrẹn nẹ , wẹ i ra sọrae ye otọ . ”
( Psm . 16 : 10 ) Emwi ne Devid tae vbe ako na ma rhiema wẹẹ , irẹn i khian wu hiehie , ra a i khian ree irẹn ye idin .
E Baibol gi ima rẹn wẹẹ , e Devid ghi khian ọmaẹn nẹ , ọ na wu .
Vbe iyeke ọni , “ a na ree ẹre ye Jerusalẹm . ”
( 1 Ọba 2 : 1 , 10 ) De ọmwa ne ako na ghi guan kaẹn ?
De ẹghẹ ne Pita ya rhan otọ ẹmwẹ akhasẹ nọ rre Psalm 16 :⁠ 10 ?
E Baibol yevbe gi ima rẹn .
Ọ ghi gberra ukpo arriaisẹn ọkpa nẹ vbe Devid gbẹn emwi nọ rre Psalm 16 : 10 , e Pita keghi rhan otọre ma Ivbi e Ju kevbe emwa ne ẹi re Ivbi e Ju .
Ọna kegha re uzọla eso vbe Jesu ghi rhiọ kpaegbe nẹ .
( Tie Iwinna 2 : 29 - 32 . )
E Pita keghi tama iran wẹẹ , e Devid wu nẹ ọ kpẹre , a vbe ree ẹre nẹ .
Iran ne Pita ghaa gu guan ma zẹdẹ muan emwi ne Pita tae , uhiẹn vbe ọ khare wẹẹ , “ Devid rẹnrẹn emwi ne Osanobua khian ru , ọ keghi guan kaẹn ẹmwẹ arhiọkpaegbe ọghe Mẹzaia . ”
De vbene ebe Psalm 16 : 10 ya mwẹ amusẹ hẹ ? De ilẹkẹtin nọ rhie ne ima vbe nọ dekaan eyan ọghe arhiọkpaegbe ?
E Pita keghi ya ẹmwẹ ne Devid tae vbe ebe Psalm 110 : 1 ya suigiẹ ye ẹmwẹ nọ taa dee .
( Tie Iwinna 2 : 33 - 36 . )
Odẹ ne Pita ya loo Evbagbẹn Nọhuanrẹn ya rhan otọ Psalm 16 : 10 keghi ya emwa ni gbẹbu yayi wẹẹ , e Jesu ọre “ Nọyaẹnmwa kevbe Mẹzaia . ”
Yevbesọni , iran keghi do rẹn wẹẹ , ẹghẹ ne Jesu ya rhiọ kpaegbe ẹre ẹmwẹ akhasẹ nọ rre Psalm 16 : 10 ya mwẹ amusẹ .
Ẹghẹ eso ghi gberra nẹ , obẹlẹ na ẹre Pọl vbe la , vbe ọ gu Ivbi e Ju guan vbe ẹvbo ne a tie ẹre Antiọk vbe Pisidia .
Odẹ ne Pọl ya rhan otọ ako na , keghi yẹẹ iran sẹrriọ wẹẹ , iran na wẹẹ nọ dọlegbe gha dee .
( Tie Iwinna 13 : 32 - 37 , 42 . )
Ọ na sẹ nọ gha ya ima gha mwẹ ilẹkẹtin wẹẹ , ẹi mwẹ vbe nọ gha kpẹ sẹ hẹ , emwa ni wulo gha rhiọ kpaegbe zẹ vbene Jesu vbe ya rhiọ kpaegbe .
De inọta ne emwa eso sẹtin nọ vbekpae arhiọkpaegbe ?
Ọ keghi re emwi nọ rhie igiọdu ne ọmwa wẹẹ , arhiọkpaegbe sẹtin sunu agharhemiẹn wẹẹ ọ kpẹre ne a tae yotọ .
Ọna sẹtin ya emwa eso gha roro ẹre wẹẹ : ‘ Te ọni ghi rhiema wẹẹ ọ gha kpẹ I ke miẹn emwa mwẹ ni wulo ra ?
De ẹghẹ ne arhiọkpaegbe khian gha khin ? ’
Jesu keghi tama avbe ukọ re wẹẹ , ọ mwẹ emwi eso ne iran i khian sẹtin rẹn otọ re .
Ọ keghi kha wẹẹ : “ Ẹghẹ ne ọ khian gha khin , kevbe emwi ne ọ gha sunu , Erha mwẹ mwamwaẹn nẹ , ọ ma kan uwa hiehie ne uwa rẹn ẹghẹ ne ọ khian gha khin . ”
( Iwinna 1 : 6 , 7 ; Jọn 16 : 12 ) Vbọrhirhighayehẹ , ma rẹn odẹ ẹghẹ ne arhiọkpaegbe khian gha khin .
De vbene arhiọkpaegbe ọghe Jesu ya lughaẹn ne ọghe emwa ne a huẹn kpaegbe vbene ọ te sẹ ẹghẹ Jesu ?
Ne ima mieke na rẹn otọ re sayọ , ma gha guan kaẹn arhiọkpaegbe eso ne avbe akhasẹ taa yotọ .
Vbuwe ehia ne iran taa yotọ , ọghe Jesu ẹre ọ ghi ru ekpataki sẹ .
Akpawẹ e Jesu ma rhiọ kpaegbe , ma rhọkpa i ghẹ gha mwẹ ayayẹro wẹẹ ima gha werriegbe miẹn emwa ima ni wulo .
Emwa ne Ẹlaija kevbe Ẹlaisia huẹn kpaegbe vbene ọ te sẹ ẹghẹ Jesu , ye dọlegbe wulo , iran na vbe kẹkẹ .
Ne ọghe Jesu ya lughaẹn ọre wẹẹ , “ a huẹn Jesu kpa vbe idin rre nẹ , ẹi ghi wu ọvbehe , uwu i ghi mwẹ ẹtin vbe uhunmwu ẹnrẹn ọvbehe . ”
Ẹrinmwi ẹre Jesu ghi ye nia , ẹi ghi dọlegbe wu amaiwẹ te ọ khian kẹkẹ . — Rom 6 : 9 ; Arhie .
1 : 5 , 18 ; Kọl .
1 : 18 ; 1 Pit .
3 : 18 .
Vbọzẹe ne Jesu na re ọmwa “ okaro ” ne a huẹn kpaegbe gha rrie ẹrinmwi ?
E Jesu ọre ọmwa okaro ne a huẹn kpaegbe gha rrie ẹrinmwi kevbe wẹẹ , arhiọkpaegbe ọghẹe ẹre ọ vbe hiunsi sẹ ọghe emwa hia ni rrie ẹrinmwi .
( Iwinna 26 : 23 ) Jesu keghi tama avbe ukọ re wẹẹ , iran gha deba irẹn kha zẹvbe ọba vbe ẹrinmmwi .
( Luk 22 : 28 - 30 ) Sokpan , te iran khian ka wu , a ke huẹn iran kpaegbe gha rrie ẹrinmwi zẹvbe emwa orhiọn .
E Pọl keghi kha wẹẹ “ a huẹn Kristi kpa vbe idin nẹ , ne aro miẹn ehe na dae wẹẹ , avbe emwa ni wulo , a gha huẹn iran kpaegbe . ”
Ọ na vbe rhie tẹ wẹẹ , a gha vbe huẹn emwa ọvbehe kpaegbe gha rrie ẹrinmwi : “ Sokpan , dọmwadẹ ọghẹe vbe ehe ne ọ na sẹ ọre egbe , Kristi , ne ọ re ne okaro vbe uwu ehia , vbe iyeke ọnii , iran ni re ọghe Kristi vbe ẹghẹ ne ọ gha ya rre . ” — 1 Kọr .
15 : 20 , 23 .
Vbọ ya ima rẹn odẹ ẹghẹ ne a khian ya huẹn emwa kpaegbe gha rrie ẹrinmwi ?
Ẹmwẹ ne Pọl tae ẹre ọ ya ima rẹn odẹ ẹghẹ ne a khian ya huẹn emwa kpaegbe gha rrie ẹrinmwi .
Ọni ọre ẹghẹ “ urremwẹ ” ọghe Kristi .
Ọ kpẹre ne Avbe Osẹe Jehova ke ye Baibol maa emwa re wẹẹ , ukpo 1914 ọre omuhẹn ọghe “ urremwẹ ” e Kristi kevbe ama nọ rhiẹre ma wẹẹ , ufomwẹ ọghe agbọn Esu na sotọ nẹ .
17 , 18 .
De emwi nọ khian sunu daa etẹn eso ne a hannọ zẹ vbe ẹghẹ urremwẹ e Kristi ?
E Baibol yevbe rhan otọre sayọ vbene arhiọkpaegbe ọghe emwa ni rrie ẹrinmwi khian gha ye hẹ .
Ọ keghi kha wẹẹ : “ Ma hoo ne uwa rẹn ẹmwata ne ọ rre ẹmwẹ emwa ni wulo nẹ . . .
Ma yayi wẹ Jesu wu , ọ keghi vbe dọlegbe rhiọ kpaegbe , rhunmwuda ọnii , ma yayi wẹẹ emwa ni ya Jesu yi , vbene iran te wulo , Osanobua gha vbe dọlegbe viọ iran lele Jesu gha dee . . .
Ma ni gha ye gha rre agbọn vbe ẹdẹ ne Nọyaẹnmwa gha rre , ma i khian ke odaro ne iran ni ka wulo nẹ . A gha họn urhu ne ọ gha datu , urhu ne ọ gha ta emwi ne a gha ru . . .
Iran ni ya Kristi yi vbe ẹghẹ ne iran na wulo , a ghi ka huẹn iran kpaegbe nẹ . Vbe iyeke ọnii , ma ni khian gha rre agbọn vbe ẹghẹ nii , a ghi si ima hia koko ba iran vbe ideghedeghe iso , ne a ya vba Nọyaẹnmwa vbe aro iso .
Ẹghẹ nii , ma ghi gha gu Nọyaẹnmwa rrọọ ẹdẹdẹmwẹdẹ . ” — 1 Tẹs .
4 : 13 - 17 .
1914 ọre omuhẹn ọghe “ urremwẹ ” e Kristi . Asẹ nii , ẹre arhiọkpaegbe ọghe emwa ni rrie ẹrinmwi ya suẹn .
Etẹn ne a hannọ zẹ ni khian ye gha rre agbọn vbe ẹghẹ orueghe nọkhua ẹre a khian “ si koko vbe ideghedeghe iso . ” ( Mat .
24 : 31 ) Iran ne a khian “ si koko vbe ideghedeghe iso ” i ra wulo . Ọni rhiema wẹẹ , “ udemwurri ” ẹre a khian ya fi iran werriẹ .
“ Ẹgiẹgiẹ , vbe ifuẹn aro ọkpa , ẹghẹ ne okpe ne okiekie gha na tu . ” — 1 Kọr .
15 : 51 , 52 .
De arhiọkpaegbe nọ maan ne ima yaro yi ?
Vbe ẹdẹnẹrẹ , Ivbiotu e Kristi nibun i khian deba e Kristi kha vbe ẹrinmwi rhunmwuda a ma hannọ iran zẹ .
Sokpan , iran diakhẹ “ Ẹdẹ Nọyaẹnmwa ” nọ re ẹghẹ ne Osanobua khian ya fuẹn agbọn Esu rua .
Ọmwa rhọkpa ma rẹn ẹdẹ ne Osanobua khian guọghọ agbọn Esu , sokpan osẹ rhiẹre ma wẹẹ ẹghẹ nii sotọ nẹ .
( 1 Tẹs . 5 : 1 - 3 ) Vbe iyeke ọni , arhiọkpaegbe nọ lughaẹn ne ne ima guan kaẹn sin ghi suẹn , ọni ọre arhiọkpaegbe ọghe emwa ni khian yin e paradais vbe otagbọn na .
Emwa ne a gha huẹn kpaegbe ghi do khian emwa ni gbae , iran vbe gha rrọọ vbe etẹbitẹ .
Arhiọkpaegbe na ẹre ọ maan sẹ ọghe “ ivbi ikhuo ni wulo ” na huẹn kpaegbe vbe ẹghẹ nẹdẹ sokpan iran na werriegbe wulo . — Hib .
11 : 35 .
Vbọzẹe ne ima na mwẹ ilẹkẹtin wẹẹ Osanobua gha huẹn emwa ni wulo kpaegbe ọkade ọkade ?
Vbe nọ dekaan arhiọkpaegbe ọghe emwa ni rrie ẹrinmwi , e Baibol keghi kha wẹẹ a gha huẹn “ dọmwade ọghọe vbe ehe ne ọ na sẹ ọre egbe . ” ( 1 Kọr .
15 : 23 ) Erriọ Osanobua khian vbe ya mwamwa arhiọkpaegbe ọghe emwa ni khian yin agbọn ọgbọn ọkade ọkade .
Emwi ọyunnuan khian wa gha nọ .
Inọta eso vbenian sẹtin gha rre ima ekhọe : Emwa ni wulo vbe ẹghẹ ne ima ye na , ẹre a khian huẹn kpaegbe vbe omuhẹn ọghe Ukpo Arriaisẹn Ọkpa ne Kristi khian ya kha ra ?
Ọ ghaa yerriọ , emwa ni rẹn iran ẹre ọ khian gbe ọbokhian ne iran .
Ra eguọmwadia e Jehova nẹdẹ ni ghaa re ọkaolotu ọghe emwa rẹn , ẹre a khian ka huẹn kpaegbe ne Osanobua mieke na loo iran ya ru emwamwa nọ khẹke ọghe vbe na khian ya gha su emwa rẹn hẹ vbe uhunmwu otagbọn na ra ?
Emwa ni ma zẹdẹ ga Jehova ghi vbo ?
De ẹghẹ na khian ya huẹn iran kpaegbe ?
De ehe ne iran khian dia vbe a gha huẹn iran kpaegbe ?
Ma sẹtin gele gha mwẹ inọta nibun vbenian vbe ekhọe , sokpan , esa i rrọọ ne ima gha kpokpo egbe ye emwi vbenian .
Te ọ khẹke ne ima gha mwẹ izinegbe kevbe ilẹkẹtin wẹẹ , ọ gha sẹ ẹghẹ , e Jehova gha mwamwa emwi hia zẹvbe nọ kere .
De ayayẹro ne u mwẹ vbekpae arhiọkpaegbe ?
Vbene ọ te sẹ ẹghẹ nii , ọ khẹke ne ima gi amuẹtinyan ne ima mwẹ daa Jehova wegbe sayọ .
Irẹn keghi loo e Jesu ya rhie ilẹkẹtin ne ima wẹẹ , emwa ni wulo ni rre ayere ọghe Osanobua gha rhiọ kpaegbe .
( Jọn 5 : 28 , 29 ; 11 : 23 ) Yevbesọni , emwi ọvbehe ne Jesu tae suigiẹ yọ wẹẹ , e Jehova gele mwẹ ẹtin ne a ya huẹn emwa ni wulo kpaegbe .
Ọ keghi kha wẹẹ , Ebraham , Aizik , kevbe Jekọb , “ emwa ni rre agbọn ẹre ehia khin vbe obọ re . ”
( Luk 20 : 37 , 38 ) Nọnaghiyerriọ , ena hia ne ima ziro yan sin , sẹ nọ gha ya ima gha mwẹ ilẹkẹtin nọ wegbe vbe na ghee Pọl , nọ khare wẹẹ : “ Idaehọ ne iran mwẹ vbe ehe ne Osanobua ye ọre imẹ vbe mwẹ wẹẹ emwa hia . . . gha . . . kpaegbe vbe orinmwi . ” — Iwinna 24 : 15 .
OKHA ỌGHE ẸDAGBỌN ỌMWA
Felix Fajardo ẹre ọ taa okha na
Erha mwẹ keghi ya obọ sekhae mẹ wẹẹ : “ U gha yo ikporhu , ghẹ ghi la owa na .
U na werriegbe la owa na , te I khian bun ruẹ owẹ eva . ”
Rhunmwuda vbene erha mwẹ ya ya obọ sekhae mẹ , I ma ghi werriegbe la owa nii .
Erriọ I ya suẹn gha sẹ emwi eso rae ne I mieke na lele Arowa mwa .
Ọmọ ukpo 16 kẹkan ẹre I ghaa khin vbe ẹghẹ na .
VBE ena hia ya de ?
I gha nanaẹn ọkade ọkade .
July 29 , 1929 ẹre a biẹ mwẹ .
Igue nọ rre ikinkin Bulacan vbe otọ ẹvbo Philippines ẹre I na waan .
Te emwi wa wegbe vbe ẹghẹ nii rhunmwuda ọni , emwi ne obọ sẹ ẹre ima ya gha gaga khian .
Okuo keghi sakua vbe I ye rre igbama .
Ivbiyokuo e Japan keghi mu okuo gha die Philippines .
Te Igue ima wa khian fua rhunmwuda ọni , okhọn ni ma wa sẹ eke ne ima ye .
Ẹmwẹ ne u unu ẹre ima ya gha họn iyẹn vbekpae okuo nọ khọn rhunmwuda ẹkpẹti ọta , ẹkpẹti ughe kevbe ebe iyẹn ma gha rrọọ .
Mẹ ọre ukpogieva vbuwe ima re erẹnrẹn ne evbibiẹ mwẹ biẹlẹ .
Vbe I rre ukpo erẹnrẹn , I na ya gu evbibiẹ iye mwẹ dia .
Agharhemiẹn wẹẹ Ivbi e Catholic ma ghaa khin , Erha mwẹ nọkhua ma zẹdẹ gha gbodan ye ugamwẹ ọvbehe .
Te ọ wa gha rhan obọ miẹn ọnrẹn yi ighẹ ebe ne ugamwẹ ọvbehe gbẹnnẹ ladian , ne avbe ọsiọre ghaa viọ nẹẹn .
Te I ye yerre , ebe ẹmu eso nọ mu ma mwẹ ni mwẹ uhunmwuta na : Protection , Safety , kevbe Uncovered kevbe Baibol ne a ya urhuẹvbo e Tagalog gbẹn .
* E Baibol nii wa gha yẹẹ mwẹ na tie katekate ebe enẹ ni taa okha ọghe Jesu .
Ako na keghi ya mwẹ gha mwẹ ahoo ne I ya lele ukpowẹ ọghe Jesu . — Jọn 10 : 27 .
Ukpo 1945 ẹre ivbiyokuo e Japan ghi kpa hin e Philippines rre .
Asẹ na ẹre evbibiẹ mwẹ ya wẹẹ ne I werriegbe gha die owa .
Erha mwẹ nọkhua keghi kue yọ .
Erriọ I ya werriegbe gha die owa .
Ọ ghi rre December 1945 , Avbe Osẹe Jehova na ke ẹvbo na tie ẹre Angat do kporhu vbe igue ima .
Ọkpa vbuwe iran nọ khian enọwanrẹn nẹ , nọ kporhu sẹ owa ima , keghi rhan otọ emwi ne Baibol khare vbekpae “ ẹdẹ okiekie . ” ( 2 Tim .
3 : 1 - 5 ) Ọ keghi gie na tie ima gha die iko ne iran ghaa do vbe igue ọvbehe nọ ma rree gbe .
Mẹ ọkpa ẹre ọ yo , evbibiẹ mwẹ ma yo .
Emwa ni rrie iko nii gha sẹ 20 , emwa eso na gha nọ ọta vbuwe Baibol .
Ne I ma na wa rẹn otọ emwi ne iran ghaa guan kaẹn , I na ghi wẹẹ ne I kpaa .
Ẹghẹ nii ẹre iran ya suẹn gha so ihuan Arriọba .
Ihuan nii keghi wa gha yẹẹ mwẹ , rhunmwuda ọni , I ma ghi kpa .
Iran ghi so ihuan nẹ , a na na erhunmwu .
Vbe iyeke ọni , iran na gie na tie ima hia gha die iko ne a khian ghi do vbe Angat vbe ẹdẹ izọla nọkhua .
Ọ sẹ ibiriki isẹn ne ima khian la ma ke sẹ ehe ne a na do iko nii vbe owa ẹgbẹe Cruz .
Ọ keghi wa kpa mwẹ odin vbe ibiẹka ni ghaa rre uwu ẹbu etẹn 50 ni rrie iko nii , ghaa zẹ ewanniẹn vbe a ziro yan emwi ni dinmwi vbe Baibol .
Vbe I ghi deba iran yo iko nẹ vbe ovbi ẹghẹ kherhe , Ọtẹn Nokpia Damian Santos , nọ khian enọwanrẹn nẹ , arọndẹ vbe gha nọ , irẹn ẹre ọ ka vbe gha re olotu ẹvbo nii , keghi tama mwẹ ni do vbiẹ owa irẹn ne ẹdẹ gbe .
E Baibol ẹre ima wa mobọ ziro yan vbe asọn nii .
Vbe ẹghẹ nii , ma nibun keghi ya izọghae miẹn ọnrẹn yi ighẹ imamwaemwi ni ru ekpataki ne a ka rẹn zẹ vbe Ivbiotu e Kristi .
Vbe ọ ma he kpẹ vba , etẹn nikpia eso keghi nọ mwẹ kevbe etẹn ọvbehe wẹẹ , “ Uwa hoo ne uwa dinmwiamẹ ra ? ”
Ẹre I na kha wẹẹ , “ I wa hoo ne I dinmwiamẹ . ”
Te I wa muegbe ne I ya lele ukpowẹ ọghe Kristi ne “ arowa ” mwa .
( Kọl . 3 : 24 ) Vbe iyeke ọni , mẹ vbe ọtẹn nokpia ọkpa keghi ya dinmwiamẹ vbe ẹzẹ ọkpa nọ ma rree gbe vbe February 15 , 1946 .
Ma ghi dinmwiamẹ nẹ , ma keghi do rẹn wẹẹ , iwinna nọ bi ye ima egbe ọre ne ima gha kporhu iyẹn nọ maan zẹ vbene Jesu ru ẹre .
Sokpan ọna ma ya ẹko rhiẹnrhiẹn erha mwẹ hiehie .
Ọ keghi tama mwẹ wẹẹ , “ U ma he zẹdẹ sẹ ne ọ kporhu .
Ne a na dinmwiọn ye amẹ ma rhie ma wẹẹ , u sẹ nẹ ne ọ kporhu . ”
I na ghi tama erha mwẹ wẹẹ , ahoo ọghe Osanobua nọ , ne ima hia gha kporhu iyẹn nọ maan ọghe Arriọba . ( Mat .
24 : 14 ) I na vbe rhie tẹ wẹẹ , “ I ru eyan ma Osanobua nẹ , te I gha muẹn sẹ . ”
Ọna ẹre ọ ghi ya erha mwẹ ya obọ sekhae mẹ , zẹ vbene I ya unu kaẹn vbe omuhẹn ban .
Vbene ẹmwata , erha mwẹ ma te zẹdẹ hoo ne I gha kporhu .
Ọna ọre ẹghẹ ne I wa ya suẹn gha sẹ emwi eso rae , ne I mieke na sẹtin mu emwi orhiọn ye okaro vbe arrọọ mwẹ .
Vbe erha mwẹ ghi khu mwẹ hin owa rre nẹ , ẹgbẹe Cruz na ghi miẹn mwẹ yi .
Iran ẹre I ghi ra gu dia vbe Angat .
Iran na rhie igiọdu ne imẹ vbe ovbi iran ne okhuo ne alagbodẹ , na tie ẹre Nora , ne ima rhie obọ ye iwinna arọndẹ .
November 1 , 1947 ẹre ima eva ghi suẹn iwinna arọndẹ .
E Nọra kegha ru iwinna arọndẹ vbe ẹvbo ọvbehe vbene imẹ na gha rre Angat .
A ghi tie ẹre ukpo eha ni suẹn iwinna arọndẹ , ọtẹn nokpia Earl Stewart nọ ke abotu rre keghi ya ọta guan vbe agbaghuzalẹ ra ọgbẹlẹzẹ ọghe Angat . Orhunmwu 500 ẹre ọ gbẹbu danmwehọ ọta nii .
Urhu Ebo ẹre ọ loo ro , vbe iyeke ọni , I na sẹtin ya urhuẹvbo e Tagalog gbe ẹre ọrriẹ agharhemiẹn wẹẹ ukpo ihinrọn kẹkan ẹre I ya vbe owebe .
Emwi eso ni ru iyobọ mẹ ọre wẹẹ , Ebo ẹre etisa ima wa mobọ gha loo ya maa ima emwi kevbe wẹẹ , avbe ebe ne otu ghaa ya Ebo gbẹnnẹ ladian ẹre I wa gha tie rhunmwuda , ebe ni he ladian vbe urhu e Tagalog i he bun vbe ẹghẹ nii .
Ena ẹre ọ zẹe ne I na sẹtin zedu ọta nii kevbe ọta ọvbehe ne etẹn ya gha guan .
Ẹdẹ ne I zedu ọta ne Ọtẹn Nokpia Stewart , ẹre ọ tama emwa hia ni gbẹbu wẹẹ Abotu gualọ ọtẹn nokpia ọkpa ra eva ni ru arọndẹ ne iran do gha ga vbe Abotu .
Ọ na vbe rhie tẹ wẹẹ , te etẹn na gualọ na , khian do ru iyobọ vbe ẹghẹ ne etẹn na gie yo isi khian ya kpa gha rrie Theocracy’s Increase Assembly ne a do vbe New York , U.S.A vbe ukpo 1950 .
Emwi ghi wa ho aro , a na ghi miẹn wẹẹ , I rre usun emwa na gie na tie .
I na ghi werriegbe sẹ ehe ne I na gu otọ rae , sokpan vbe ẹghẹ na , Abotu ẹre I ghi gha rrie .
I ghi sẹ Abotu vbe June 19 , 1950 , I na wa suẹn iwinna .
Otọ nọ sẹ eka eva vbe ukhiọnmwẹ ẹre otu ghaa mwẹ ne iran bọ Abotu yi .
Abotu nii kegha re owa nọkhua nẹdẹ ne avbe okperhan lẹga .
Etẹn nikpia ni ma he rhie okhuo ni rrie odẹ iweva ẹre ọ ghaa ga vba .
Owiẹ fioro ẹre I ya gha winna vbe ukoni .
Ọ ghaa rre odẹ ẹgogo ihinrin , I ya winna vbe ugha ne a na họ ukpọn kevbe ne a na lọọ re .
Erriọ I vbe gha ruẹ vbe ẹghẹ avan .
Etẹn na gie yo isi ghi ke asikoko ọghe uhunmwu otagbọn rre nẹ , I na ye gha ga vbe Abotu .
Vbe ọ ma he kpẹ vba , iwinna mwẹ na fiwerriẹ .
I na do gha mwamwa ebe iyẹn ne emwa wee , I vbe gbẹnnẹ eni ọghe dọmwadẹ emwa kevbe iko ni wee ebe yotọ , nọ mieke na sẹ iran obọ .
I vbe gha gbe ọbokhian ne avbe orhumwunyẹn . Vbene ẹmwata , iwinna ne a rhirhi waa mwẹ re , ẹre I ghaa ru .
Vbe ukpo 1952 , a keghi gie na tie mwẹ kevbe etẹn nikpia isẹn gha rrie Owebe Gilead nogie ugie .
I ma sẹtin ghọghọ . Emwi ne ima miẹn vbe America kegha re emwi ne ima ma he miẹn ẹdẹ .
Te emwi hia wa lughaẹn ne emwi hia nii rre Igue ni ke rre .
Vbene ẹmwata , ai ye igue ni ke rre gie America hiehie . Alughaẹn nọ rrọọ kpọlọ gbe .
Imẹ vbe etẹn ọvbehe vbe Owebe Gilead
Vbe igiemwi , ma keghi ruẹ vbene a loo emwi eso ne ima ma he ka loo ẹdẹ .
Oni ọghe oguozizi ẹre ọ wa vbe gha fi vba .
Vbe I rhiọrre vbe owiẹ ọkpa , ehe hia na gha fua tẹtẹtẹ vbe na ghee isonorhọ .
Ọna kegha re ẹghẹ okaro ne I ya miẹn esia ( snow ) .
Ọ gbe oni sẹrriọ wẹẹ , a gha ya obọ kaẹn , ọ zeze ọmwa obọ .
Ne emwi hia na lughaẹn vbe America , ọ ma gha khuẹrhẹ vbe I da sẹ evba , sokpan vbe iruẹmwi ghi suẹn nẹ vbe Gilead , I ma ghi rẹn ẹghẹ ne egbe ya guaẹro .
Etẹn nikpia ni maa ima emwi wa gbegba , odẹ nọ dagbẹn ẹre iran ya maa ima emwi ughughan .
Iran keghi maa ima re vbene a ya miẹn ere vbe Baibol ne a tie ne egbe ọmwa kevbe ezanzan ne a ru .
Emwi ne I ruẹ re vbe Owebe Gilead keghi ya mwẹ sikẹ e Jehova sayọ .
I ghi ladian vbe owebe nii nẹ , otu keghi gie mwẹ gha rrie Bronx vbe New York zẹvbe arọndẹ ne kpataki .
Ọ ghi rre July 1953 , I na yo New World Society Assembly ne a do vbe ikinkin e Bronx vbe ọkpẹn eke ne I na gha ga zẹvbe arọndẹ ne kpataki .
Vbe iyeke ọni , otu na werriegbe gie mwẹ gha rrie Philippines .
I ghi sẹ abotu , etẹn ni siẹnro iwinna nọ khian vba keghi tama mwẹ wẹẹ : “ Ke eban kpa , iwinna ọgbaroghe ọghe otako ẹre u khian ghi gha ru . ”
Ọna keghi wa kie ẹkpotọ yọ ne I ya gele lele ukpowẹ ọghe Arowa mwa nọ mu okhian gha rrie ehe ni rree nọ mieke na ru iyobọ ne ohuan ọghe Jehova . ( 1 Pit .
2 : 21 ) Ako ne I ghaa mu otuẹ la wa gha kpọlọ .
Ọ kegha re ehe ne a tie ẹre Luzon , nọ re ehe ne amẹ gbe odin lẹga nọ ghi kpọlọ sẹ vbe otọ ẹvbo e Philippines .
Usun ẹvbo ni rre ikinkin na kegha re Bulacan , Nueva Ecija , Tarlac kevbe Zambales .
Vbene I te sẹ ẹvbo eso , I ka gbe Oke Sierra Madre ne kpannọ kpannọ .
Imọto i sẹ ehe ne I guan kaẹn na sokpan imọto igẹdu ni munọ erhan nikhua .
Iran ghaa dee , I ghi rinmwian iran ni gua re khian , ni tota ye uhunmwu avbe erhan nii .
Erriọ I ya sẹ ehe ne I rrie . Sokpan , ọna ma gha khuẹrhẹ hiehie .
Etẹn ma gha bun vbe iko nibun vbe ikinkin na , te a da vbe muẹn nibun gbọọ .
Te etẹn nii wa gha gbọyẹmwẹ ye vbene I ya gha gu iran ru emwamwa iko kevbe ikporhu iyẹn nọ maan vbe odẹ nọ dagbẹn .
Ọ ghi sẹ ẹghẹ , otu na ghi gie mwẹ gha rrie odin ọghe Bicol .
Etẹn ma zẹdẹ gha bun vbe ikinkin na .
Ọ kegha re ehe ne a ma he na kporhu ẹdẹ , ne avbe arọndẹ ne kpataki na da suẹn gha kporhu .
Vbe owa ọkpa ni ghaa ye , egbe owa nọ rrọọ kegha re uvun ne a tọnnọẹn . Iran keghi munọ ikerhan eva nikhua ya adesẹ uvun nii .
I ghi zẹ owẹ yọ , ikerhan eva nii keghi dele ye uvun nii .
Uwu uvun nii ẹre imẹ na ghi vbe ya vba egbe imẹ .
Urri ẹdẹ ohoho ẹre I ya khuẹ , I ke do rri evbare owiẹ .
Asẹ na , ẹre ẹmwẹ Nora , nọ suẹn iwinna arọndẹ vbe Bulacan , ya la mwẹ ekhọe .
Ẹghẹ ọkpa ẹre ima ya suẹn iwinna arọndẹ .
Vbe ẹghẹ na , ọ kegha ga zẹvbe arọndẹ ne kpataki vbe ẹvbo na tie ẹre Dumaguete . I na mu otue gi ẹre .
Erriọ ima ya suẹn gha si egbe obọ . Ọ ghi rre ukpo 1956 , ma na ru orọnmwẹ .
Ma ghi ru orọnmwẹ nẹ , uzọla nọ ghi lelẹe , ma na mu otuẹ gie etẹn ni rre Rapu Rapu Island .
Ma gbe oke nibun , ma vbe khian la ehe nọ taẹn vbe ikinkin nii , ne amẹ gbe odin lẹga .
Sokpan , te ọyẹnmwẹ wa gha sẹ mwẹ vbe ima rre uwu ẹbu etẹn ni rre ehe nọ khian fua vberriọ rhunmwuda , imẹ vbe ọvbokhan mwẹ ghi gha nọ .
Ọ ghi rrie odẹ ukpo enẹ ne ima he gbe vbe iwinna ọgbaroghe ọghe otako , otu keghi gie na tie ima gha die abotu . erriọ iwinna ima ya fiwerriẹ .
January 1960 ẹre ima ghi suẹn gha winna vbe Abotu do fi ebanban .
Zẹ vbene ẹghẹ ya khian , I na gha ruẹ emwi nibun vbe obọ etẹn ne iwinna nọkhua bi ye iran izabọ vbe abotu . Erriọ ọvbokhan mwẹ vbe ya gha ru iwinna ughughan .
Vbe I ya ọta guan vbe asikoko nọkhua , ọtẹn nokpia ọkpa na gha zedu ẹre vbe urhuẹvbo e Cebuano
Vbe I ga vbe Abotu , aro mwẹ keghi dae vbene emwa ya gha bi la odẹ ọghe ẹmwata hẹ vbe Philippines .
Vbe I rrie Abotu vbe I ye re igbama , etẹn ni ghaa ya iyẹn wewe vbe otọ ẹvbo Philippines hia kegha re 10,000 .
Nia , etẹn ni ya iyẹn wewe vbe Philippines gberra 200,000 .
Etẹn iyisẹn nibun ẹre ọ ru iyobọ ye iwinna ikporhu iyẹn nọ maan vbe Abotu .
Zẹ vbene iwinna Arriọba ya mwẹ alaghodaro vbe Philippines , Abotu na ghi do kherhe gbe ne etẹn kevbe iwinna ne a ru vba .
Ẹbu Nọ Su na ghi wẹẹ ne ima gualọ otọ ọvbehe nọkpọlọ ne a gha bọ Abotu ọvbehe yi .
Mẹ vbe ọtẹn nokpia nọ ghaa siẹnro ugha ne a na print ebe kegha la urho khian , nọ emwa vbe ẹdogbo nii deghẹ iran mwẹ otọ ne iran gha khiẹn .
Ima ma miẹn nọ hoo nọ khiẹn .
Okpia ọkpa nọ mwẹ otọ na kue tama ima wẹẹ : “ Ivbi e China i khiẹn otọ , te ima dẹ . ”
Vbe I zedu ọta , ne Ọtẹn Nokpia Albert Schroeder ya guan
Sokpan , ọ ghi rre ẹdẹ ọkpa , ọ keghi kpa ima odin vbe okpia ọkpa do nọ ima deghẹ ima gha dẹ otọ ọghe irẹn rhunmwuda ọ khian si gha rrie United States .
Emwi eso ni ghi gha rhiegbe ma vbe iyeke ọna kegha kpa ima odin .
Okpia ọvbehe nọ rre ẹdogbo nii na wẹẹ irẹn khian vbe khiẹn ọghẹe , ọ na vbe wẹẹ ne emwa ọvbehe ni sikẹ ọre vbe khiẹnnẹ otọ ọghe iran .
Uhiẹn okpia nọ ka wẹẹ “ Ivbi e China i khiẹn otọ , ” na vbe khiẹn ọghẹe ne ima .
Vbe ọ ma he kpẹ vba , otọ ne ima ghi do gha mwẹ , na ye igbaha kpọlọ sẹ ne ima ka mwẹ .
I wa rẹn wẹẹ , e Jehova ẹre ọ fiangbe emwamwa na .
Vbe ukpo 1950 , mẹ ẹre ọ ru ọvbokhan sẹ vbe Abotu .
Nia , imẹ vbe ọvbokhan mwẹ ẹre ọ ghi khian enọwanrẹn sẹ .
Ẹghẹ ọkpa i rrọọ ne I he ya gbe ima rẹn rhunmwuda ukpowẹ ọghe Arowa mwa ni lele .
Ẹmwata nọ wẹẹ , te evbibiẹ mwẹ khu mwẹ hin owa rre , sokpan e Jehova keghi ya ẹgbẹe nọkhua ọghe etẹn ne a gba ga fiangbe mwẹ .
I wa ya ekhọe hia yayi wẹẹ , e Jehova ẹre ọ kpemehe emwi hia ne ima gualọ vbe iwinna ne irẹn rhirhi waa ima re .
Imẹ vbe ọvbokhan mwẹ wa gbọyẹmwẹ ye emwi hia ne Jehova ru ne ima .
Ma vbe rhie igiọdu ne emwa ọvbehe ne iran danmwẹ e Jehova ghee , iran gha miẹn umamwẹ ọghẹe vbe arrọọ ọghe iran . — Mal .
3 : 10 .
Ẹghẹ ne Jesu na tama Matiu Livai nọ koko igho uhunmwu wẹẹ : “ Lele mwẹ . ”
Vbe Matiu a ya khuẹnniẹn ye itie nii hẹ ?
E Baibol keghi kha wẹẹ : “ Livai keghi guakpa , ọ sẹ emwi hia rae , ọ keghi lelẹe . ”
( Luk 5 : 27 , 28 ) Ẹkpotọ vberriọ vbe kie mẹ ne I ya lele Jesu .
I ya ekhọe hia rhie igiọdu ne emwa hia ne iran vbe ru vberriọ , iran gha miẹn afiangbe nibun .
Ọ wa sẹ mwẹ ọyẹnmwẹ ne I na mwẹ ọghae vbe alaghodaro ọghe iwinna Arriọba nọ khian vbe Philippines
Avbe Osẹe Jehova ẹre ọ gbẹn ebe na sokpan ai ghi print ẹre .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
E Côte d’Ivoire ( ne a ka gha tie ẹre Ivory Coast ) keghi re usun otọ ẹvbo nọ ghi mu ugbo e cocoa sẹ .
E cocoa na , ẹre a ya ru e chocolate .
A gha ghi va ẹre nẹ , a ghi waa ikpẹ ọre ya ovẹn nọ mieke na ka .
Ọtẹn ne okpia ọkpa gha kporhu ma okpia nọ mu ugbo e cocoa , ọ gha ma re emwi nọ rre ne ebe ẹmu Iyẹn Nọ Maan
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
Vbe nọ dekaan ọna , te ọ khẹke ne dọmwadẹ Ivbiotu e Kristi ni ru orọnmwẹ nẹ , mu ukpa mu uwerhẹn ghee ẹre deghẹ ọ gu ilele Baibol ro , ne iran mieke na ru atamuolọyan nọ gha ya iran gha mwẹ ekhọe ọguọmwaziro nọ hianrẹn vbe odaro Osanobua .
“ Wa ghi biẹlẹ emọ nibun . ”
Ọna ọre iyi ne Osanobua yi ne Adam kevbe Ivi , ẹre ọ vbe yi ne Noa vbe ẹgbẹe ọre vbe iyeke urhọmwẹ amẹ ọghe ọgbagbọn . ( Gẹn .
1 : 28 ; 9 : 1 ) E Baibol ma kha wẹẹ te ọ khẹke ne Ivbiotu e Kristi gha lele iyi nii .
Nọnaghiyerriọ , dọmwadẹ Ivbiotu e Kristi ni ru orọnmwẹ nẹ , ẹre ọ gha ru atamuolọyan nọ dekaan obẹlẹ ne iran gha loo ne iran ghẹ biẹlẹ bun gbe ra ẹghẹ ne iran hoo ne iran ya suẹn gha biẹlẹ emọ .
De emwi eso ne iran gha ka ziro yan ?
Te ọ khẹke ne azẹ ne Ivbiotu e Kristi rhirhi ru vbe nọ dekaan emwamwa na , hẹnhẹn egbe yan ilele ni rre Baibol .
Ọna ẹre ọ zẹe nọ ma na khẹke ne Ivbiotu e Kristi gha kpannọ ẹko rhunmwuda iran hoo ne iran fian emọ na biẹlẹ kanmwa .
Te ọmwa nọ mema kpannọ ẹko rraa uhi nọ rre Baibol nọ dekaan arrọọ kevbe wẹẹ , ọmwa vberriọ ma ya aro nọ ghaan ghee arrọọ .
Nọnaghiyerriọ , Ovbiotu e Kristi gha gheghe kpannọ ẹko , ọni rhiema wẹẹ te ọ gbe ọmwa rua . ( Ẹks .
20 : 13 ; 21 : 22 , 23 ; Psm .
139 : 16 ; Jer . 1 : 5 ) Ọ gele khẹke ne Ivbiotu e Kristi gha loo IUD , nọ re evba ziẹn ye uviẹn nọ rrie ako ọmọ ne okhuo ghẹ mieke na gha hanmwa ra ?
E Watchtower ọghe May 15 , 1979 ipapa 30 - 31 ka guan kaẹn ẹmwẹ na .
Evba ziẹn ye uviẹn nọ rrie ako ọmọ ne okhuo ghẹ mieke na gha hanmwa , ne a miẹn vbe ẹghẹ nii , keghi re ne a ya araba ru .
E Watchtower nii keghi kha wẹẹ , a ma wa rẹn otọ re fo vbene IUD ọghe araba ya winna hẹ .
Sokpan emwa nibun nii rri egie ebe khare wẹẹ , te evba ziẹn ye uviẹn nọ rrie ako ọmọ ne a ya araba ru , degue uviẹn ne eku la sẹ ehe ne ekẹn ye vbuwe egbe okhuo .
Adeghẹ eku ma sẹtin sẹ ehe ne ekẹn ye vbuwe egbe okhuo , okhuo i sẹtin suẹn gha hanmwa .
Ọrheyerriọ , osẹ rhiẹre ma wẹẹ , ugbẹnso , eku ye sẹ ehe ne ekẹn ye vbuwe egbe okhuo .
Ọ gha sunu vbenian , ọmọ ghi suẹn gha waan vbe ehe nọ ma khẹke , ọni ọre vbe uviẹn ne ekẹn la sẹ ako ọmọ .
Ọmọ nọ da suẹn gha waan na , sẹtin gberra ghee ako ọmọ . Ọ ghaa yerriọ , evba ziẹn ye uviẹn nọ rrie ako ọmọ ne okhuo ghẹ mieke na gha hanmwa , ghi rhia ekẹn ọmọ nọ te waan dee nii rua .
Emwi vbenian gha sunu , ọ yevbe ne a kpannọ ẹko .
Vbe ufomwẹ ọghe uhunmwuta na , e Watchtower nii keghi kha wẹẹ : “ Ọ khẹke ne Ovbiotu e Kristi nọ mwẹ ẹkoata mu ukpa mu uwerhẹn ghee ẹmwẹ na , deghẹ evba ziẹn ye uviẹn nọ rrie ako ọmọ ne okhuo ghẹ mieke na hanmwa biẹ nọ loo , gu ilele ọghe Baibol ro kevbe deghẹ ọ rhiẹre ma wẹẹ , ọ ya aro nọ ghaan ghee arrọọ . ” — Psm .
36 : 9 .
Alaghodaro rhọkpa he rhiegbe ma vbe irẹnmwi ọghe avbe umẹwaẹn kevbe avbe ọbo ebo , ke ne a ya gbẹn e Watchtower na ladian vbe 1979 ra ?
Aro eva ọghe evba ziẹn ye uviẹn nọ rrie ako ọmọ ne okhuo ghẹ mieke na gha hanmwa ọ he ladian ke ẹghẹ nii gha dee .
Ọkpa vbọ keghi re ọghe oze , nọ wa gha rre atẹ vbe United States vbe ukpo 1988 .
Nogieva keghi re ọghe “ hormone ” nọ ladian vbe ukpo 2001 .
De vbene ena ya winna hẹ ?
Ọghe Oze : Ze vbene a ka rhan otọ re ban , evba ziẹn ye uviẹn nọ rrie ako ọmọ ne okhuo ghẹ mieke na hanmwa biẹ keghi mu eku rhia , ọ vbe degue uviẹn ne eku la sẹ ehe ne ekẹn ye vbe egbe okhuo .
Ọghe oze na keghi ya eku khian amẹ amẹ .
* Yevbesọni , ọ vbe fi uviẹn nọ rrie ako ọmọ werriẹ .
Ọghe Hormone : Te ọna yevbe na ghee ikpẹ ukhunmwu ne ikhuo minọ re , ne iran ghẹ mieke na gha hanmwa .
Zẹ vbene Osanobua ya mwamwaẹn , uki uki , ọ mwẹ ẹghẹ ne ekẹn ọmọ ya ladian vbe egbe ikhuo , sokpan evba ziẹn ye uviẹn nọ rrie ako ọmọ ne a guan kaẹn na , keghi fi emwamwa nii werriẹ .
Ọ gha sẹ ako ọmọ ọghe ikhuo eso , ekẹn ọmọ nii i ghi sẹtin ladian vbe egbe iran .
Deghẹ ekẹn ọmọ ma ladian , okhuo i sẹtin gha hanmwa .
Yevbesọni , te evba ziẹn ye uviẹn nọ rrie ako ọmọ ne a guan kaẹn na , ya uviẹn nii wẹnrẹn sayọ .
* Ọ vbe yae kii ighẹ emwi nọ yevbe ori nọ rre uviẹn nọ rrie ako ọmọ , odẹ vberriọ , ọ ghi degue uviẹn nii nọ rrie ako ọmọ ne eku ghẹ sẹtin sẹ evba .
Zẹ vbene a nanaẹn dee sin , ma bẹghe ẹre wẹẹ , te IUD fi uviẹn nọ rrie ako ọmọ werriẹ .
Ugbẹnso , a sẹtin miẹn wẹẹ ekẹn ọmọ ladian vbe egbe okhuo , ekẹn ọmọ nii sẹtin suẹn gha waan deghẹ eku na vba re .
Ekẹn ọmọ nọ suẹn gha waan na , sẹtin la ako ọmọ .
Ọ gha laọ , ekẹn ọmọ nọ te waan dee ghi rhia , rhunmwuda afiwerriẹ nọ ghi rre evba .
Ọ gha sunu vbenian , ọni rhiema wẹẹ , te a kpannọ ẹko nii .
Vbọrhirhighayehe , emwi vbenian i rherhe sunu .
Ọ vbe zẹdia sunu daa ikhuo ni minọ ikpẹ ukhunmwu re , ne iran ghẹ mieke na gha hanmwa .
Nọnaghiyerriọ , ọmwa rhọkpa i wa sẹtin ya obọ sudu tae wẹẹ , okhuo i ghi sẹtin hanmwa deghẹ ọ na gha loo evba ziẹn ye uviẹn nọ rrie ako ọmọ ọghe oze ra ọghe “ hormone . ”
Vbọrhirhighayehẹ , ọ lọghọ okhuo ke do gha hanmwa deghẹ ọ na loo obẹlẹ rhọkpa ne a guan kaẹn sin .
Ivbiotu e Kristi ni ru orọnmwẹ nẹ ni hoo ne iran loo obẹlẹ rhọkpa ne a he guan kaẹn sin , sẹtin muẹn ma ọbo ebo nọ gbegba , nọ mieke na rhie ibude nọ khẹke ne iran .
Ọdọ vbe amwẹ ẹre ọ khian tobọ iran ru azẹ ne egbe iran .
Ọ ma khẹke ne iran kue ne ọbo ebo ra ọmwa ọvbehe tama iran emwi ne iran gha ru .
( Rom 14 : 12 ; Gal .
6 : 4 , 5 ) Atamuolọyan ne ọdọ vbe amwẹ gha tobọ iran ru nọ .
Te ọ khẹke ne azẹ ke azẹ ne iran ru , gha ya ẹko rhiẹnrhiẹn e Jehova , ọ vbe ya iran gha mwẹ ekhọe ọguọmwaziro nọ hianrẹn vbe odaro ọre . — Yae taa 1 Timoti 1 : 18 , 19 ; 2 Timoti 1 : 3 .
Adia nọ ke England’s National Health Service rre keghi kha wẹẹ : “ Evba ziẹn ye uviẹn nọ rrie ako ọmọ ne okhuo ghẹ mieke na gha hanmwa , ne a ya oze ne a ma gua ru , wa winna ẹsẹse sẹrriọ wẹẹ , ikhuo 100 gha loo ẹre vbe ọwara ukpo ọkpa , ọ lọghọ a ke miẹn ọkpa nọ gha hanmwa vbọ .
Sokpan ne a ya oze nọ ma somwa ru i winna vberriọ . ”
Evba ziẹn ye uviẹn nọ rrie ako ọmọ na , nọ yevbe ikpẹ ukhunmwu ne ikhuo minọ re , ne iran ghẹ mieke na gha hanmwa keghi ya uviẹn nọ rrie ako ọmọ wẹnrẹn sayọ .
Ọna ẹre ọ zẹe ne avbe ọbo ebo na loo ẹre ne ikhuo ni rọnmwẹ ọdọ nẹ ke ni ma he rọnmwẹ ọdọ , ne esagiẹn kakabọ tue vbe iran ghaa mu obọ mwẹ .
“ Ke ẹghẹ ọvbokhan ruẹn gha dee , u keghi wa rẹn [ “ Evbagbẹn Nọhuanrẹn , ” NW ] ne ọ sẹtin rhie nuẹn ighẹ ẹwaẹn nii ne ọ su ọmwa lae imiẹnfan . ” — 2 TIM .
3 : 15 .
IHUAN : 141 , 134
ne a rẹn Evbagbẹn Nọhuanrẹn ?
ne a “ yaeyi gbain ” ighẹ emwi ne a maa ọmwa re ?
ne a gha mwẹ ẹwaẹn nii nọ su ọmwa lae imiẹnfan ?
1 , 2 .
Vbọzẹe ne evbibiẹ emọ eso na si osi vbe ivbi iran gha khian dinmwiamẹ ?
ARRIAISẸN emwa ne a gu ruẹ e Baibol keghi ya egbe fiohan ne Jehova , vbe iyeke ọni , iran ghi dinmwiamẹ .
Nibun vbọ keghi re igbama ni do vba evbibiran vbe odẹ ọghe ẹmwata , ni vbe ya ekhọe obọ iran zẹ odẹ ọghe ẹmwata .
( Psm . 1 : 1 - 3 ) Zẹvbe evbibiẹ emọ ni ga e Jehova , ẹi mwẹ wa ma vbe yaro ye ẹghẹ ne ivbi uwa khian ya dinmwiamẹ . — Yae taa 3 Jọn 4 .
Ọrheyerriọ , u sẹtin ye gha si osi rhunmwuda igbama eso ni dinmwiamẹ nẹ , ni ye gbawawẹ deghẹ odẹ ọghe Jehova ẹre ọ gele maan sẹ .
Uhiẹn nibun vbọ , kpa hin odẹ ọghe ẹmwata rre .
Ọna sẹtin ya ruẹ gha si osi wẹẹ , izọghae ne ovbuẹ mwẹ vbe ugamwẹ e Jehova sẹtin do worua vbene etẹn ni ghaa rre Ẹfisọs vbe orre nokaro ghaa ye .
Jesu keghi tama iran wẹẹ : ‘ Wa ma ghi hoẹmwẹ mwẹ vbene uwa te ka hoẹmwẹ mwẹ vbe ẹghẹ okaro . ’ ( Arhie .
2 : 4 ) Vbua khian ru ne emwi vberriọ ghẹ sunu daa ovbuẹ nọ mieke na “ miẹnfan ” ?
( 1 Pit . 2 : 2 ) Gia ziro yan igiemwi ọghe Timoti .
( a ) De vbene Timoti ya khian Ovbiotu e Kristi hẹ ? Vbọ rhiẹre ma wẹẹ ọ rhie emwi nọ ruẹ re ye uyinmwẹ ?
( b ) De emwi eha ne Pọl wẹẹ ne Timoti rhie aro tua ?
Odẹ ukpo 47 C.E . nọ re ẹghẹ okaro ne ukọ e Pọl ya mu otuẹ gha rrie Listra , ẹre Timoti ya rẹn vbekpae imamwaemwi ọghe Ivbiotu e Kristi .
Ughaghe ehọnrre ẹre Timoti ghaa khin vbe ẹghẹ na , sokpan ọ keghi rhie emwi ne ọ ruẹ re ye uyinmwẹ .
Ukpo eva ghi gberra nẹ , ọna suẹn gha lele Pọl ya gha kporhu vbe ehe ughughan .
Vbe ukpo 16 ghi vbe gberra nẹ , e Pọl keghi gbẹn ebe gie Timoti . Ọ keghi kha wẹẹ : “ U ghi gha lele avbe ẹmwata ne a maa ruẹn re , kevbe ne uwẹ vbe yayi gbain , rhunmwuda u rẹn emwa ni maa ruẹn emwi . U vbe rẹn wẹẹ , ke ẹghẹ ọvbokhan ruẹn gha dee , u keghi wa rẹn Ebe nii [ abọ ọghe Baibol ne a ka ya urhuẹvbo e Hibru gbẹn ] , ne ọ sẹtin rhie nuẹn ighẹ ẹwaẹn nii ne ọ su ọmwa lae imiẹnfan , vbe ekpa ne a na ya Kristi yi . ” ( 2 Tim .
3 : 14 , 15 ) Yẹrẹro wẹẹ e Pọl ya unu kaẹn ( 1 ) ne a rẹn Evbagbẹn Nọhuanrẹn , ( 2 ) ne a yaeyi gbain ighẹ emwi ne a maa ọmwa re , kevbe ( 3 ) ne a gha mwẹ ẹwaẹn nii , nọ su ọmwa lae imiẹnfan lekpae amuẹtinyan ne ima mwẹ dae Kristi .
De emadogua ne u he loo ya maa ivbuẹ ne giẹre emwi ?
( Ghee efoto nọ rre omuhẹn . )
Evbibiẹ emọ ni ga e Jehova keghi hoo ne ivbi iran gha mwẹ irẹnmwi ọghe Evbagbẹn Nọhuanrẹn , ke ne a ya urhuẹvbo e Hibru kevbe ọghe Grik gbẹn .
Ibiẹka gha sẹtin rẹn otọ okha ni rre Baibol ni ma lọghọ gbe .
Vbe ẹdẹnẹrẹ , otu e Jehova kpemehe emadogua nibun ne evbibiẹ emọ gha sẹtin loo ya maa ivbi iran emwi .
De nọ he ladian vbe urhuẹvbo ruẹ ?
U ghi yerre wẹẹ , irẹnmwi ọghe Evbagbẹn Nọhuanrẹn keghi re ẹyotọ ne a bọ asikẹgbe ne ima gu e Jehova mwẹ yan .
( a ) Vbe a yae kha ne a “ yaeyi gbain ” ighẹ emwi ne maa ọmwa re ?
( b ) Vbe ima ya rẹn hẹ wẹẹ te a maa e Timoti emwi ọ ke do gha mwẹ iyayi nọ wegbe vbekpae Jesu ?
Irẹnmwi ọghe Evbagbẹn Nọhuanrẹn wa ru ekpataki .
Vbọrhirhighayehẹ , ne a gha taa okha ni rre Baibol ma emọ ma sẹ .
Yerre wẹẹ , te a ke egbe ọvbokhan maa e Timoti emwi , ọ ke do gha mwẹ iyayi nọ wegbe .
Evba ya ifiẹmwẹ na kha “ yaeyi gbain ” vbe urhuẹvbo e Grik ọre , “ ne a gha mwẹ ilẹkẹtin ” ra “ ne a gele ya emwi yi wẹẹ ẹmwata nọ . ”
Ọvbokhan ẹre Timoti ye khin vbe a suẹn gha ya Evbagbẹn Nọhuanrẹn maa re emwi .
Sokpan zẹ vbene ẹghẹ ya khian , emwi ne a maa re keghi do yae gha mwẹ iyayi nọ wegbe wẹẹ , e Jesu ọre Mẹzaia .
Irẹnmwi ọghẹe ẹre ọ ya iyayi ọghẹe deziẹn .
Iyayi ọghẹe wegbe sẹrriọ wẹẹ , ọ na dinmwiamẹ , vbe iyeke ọni , ọ na deba e Pọl vbe iwinna arọndẹ ne a gie yo isi .
Vbua khian ya sẹtin ru iyobọ ne ivbuẹ hẹ , ne iran do gha mwẹ iyayi nọ wegbe nọ hẹnhẹn egbe yan ẹmwata ni rre Baibol ?
Vbua khian ya maa ivbuẹ emwi hẹ , ne iran vbe do gha mwẹ iyayi nọ wegbe vbe na ghee Timoti ?
Okaro , gha mwẹ ẹbo izinegbe rhunmwuda iyayi i re evba biẹ ọmwa biẹ ; a i vbe rri ọre vbe ukhu .
Ne ivbuẹ mieke na do gha mwẹ iyayi nọ wegbe nọ hẹnhẹn egbe yan ẹmwata ni rre Baibol , te dọmwadẹ iran gha loo ẹwaẹn ne a ya ziro .
( Tie Rom 12 : 1 . )
Ne ivbi uwa mieke na sẹtin gha loo ẹre ẹse ighẹ ẹwaẹn obọ iran ne a ya ziro , te uwa ne evbibiẹ emọ gha ru iyobọ nọ khẹke ne iran katekate vbe iran gha nọ ọta .
Gia ziro yan igiemwi na ?
7 , 8 . ( a ) De vbene ọtẹn nokpia ọkpa ya ye izinegbe maa ovbi ẹre emwi hẹ ?
( b ) De odẹ eso ne uwa ne evbibiẹ emọ he ya mwẹ izinegbe vbe egbe ivbi uwa ?
E Thomas nọ mwẹ ọmokhuo nọ rre ukpo 11 keghi kha wẹẹ : “ Ugbẹnso , ovbi mwẹ ghi nọ wẹẹ , ‘ Ẹi re ẹmwata nọ wẹẹ te emwi hia didaghohi rre ?
Uwẹ ma yayi wẹẹ , obẹlẹ na ẹre Osanobua loo ro ya yi emwi hia ra ? ’
‘ Vbọzẹe ne ima i na deba emwa ni rre ẹdogbo ne ima ye sinmwi oseghe ẹvbo , ne ima mieke na ru iyobọ , ne emwi gha zẹ ye ? ’
I keghi begbe ne I ghẹ wa tama rẹn wẹẹ , ọna ọre imamwaemwi nọ gbae .
Te I rhan otọ re ma rẹn evbọzẹe ne ọ na re imamwaemwi nọ gbae .
Vbene ẹmwata , ọmwa i wa ya uhukpa do gha mwẹ iyayi nọ wegbe . te ọ rrie ẹghẹ imamwaemwi ọghe ẹmwata ke gbọzinia vbe ekhọe . ”
E Thomas wa rẹn wẹẹ , ne irẹn mieke na sẹtin maa ovbi irẹn emwi , te irẹn gha mwẹ izinegbe .
Vbene ẹmwata , akpa nọ khẹke Ivbiotu e Kristi hia ẹre nọ . ( Kọl .
3 : 12 ) E Thomas rẹnrẹn wẹẹ , ọ gha rhie ẹghẹ , ovbi irẹn ke do gha mwẹ iyayi nọ wegbe rhunmwuda te ọ khẹke ne irẹn ya Evbagbẹn Nọhuanrẹn maa re emwi .
E Thomas vbe amwẹ ọnrẹn keghi kha wẹẹ : “ Ma keghi hoo ne ima rẹn deghẹ emwi ne ima maa ovbi ima re sẹ ọre ekhọe katekate deghẹ ọ na gha re emwi nọ wa ru ekpataki .
Deghẹ ọ ma nọ ọta , orhiọn ima i sotọ .
Ọ gha nọ ọta , ma ghi rẹn wẹẹ , ọ rẹn otọ emwi ne ima maa re . ”
De iyobọ ne evbibiẹ emọ gha ru ne ivbi iran , ne Ẹmwẹ Osanobua mieke na gbọzinia vbe ekhọe iran ?
Evbibiemọ ghaa ya izinegbe maa ivbi iran emwi , ọ gha ru iyobọ ne ivbi iran ya rẹn “ uvbẹmwẹ , utanmwẹ , uyomwẹ kevbe udinmwimwẹ ” ọghe imamwaemwi ọghe ugamwẹ ẹmwata . ( Ẹfis .
3 : 18 ) Emwi ne emọ gha sẹtin rẹn otọ re ẹre ọ khẹke ne evbibiẹ emọ gha maa iran re zẹ vbene iran ya waan dee .
Zẹ vbene iyayi ọghe emọ nii ya wegbe sayọ , erriọ iran khian vbe ya gha mwẹ udinmwẹ ne iran ya sinmwi oseghe ye emwi ne iran yayi . ( 1 Pit .
3 : 15 ) Vbe igiemwi , ivbuẹ gha sẹtin ya e Baibol rhan otọ re , evbọ sunu vbe ọmwa gha wu ra ?
Imamwaemwi na mu iran ekhọe ra ?
* Vbene ẹmwata , te evbibiẹ emọ gha mwẹ ẹbo izinegbe ne iran mieke na sẹtin maa ivbi iran Ẹmwẹ Osanobua , sokpan ẹrhiọn ne a loo ro vbenian keghi biẹ ọmọ esi . — Diut .
6 : 6 , 7 .
Vbọzẹe ne igiemwi esi ọghe evbibiẹ emọ na ru ekpataki vbe imamwaemwi ọghe ivbi iran ?
Igiemwi ne evbibiẹ emọ rhie yotọ wa vbe ru ekpataki , rhunmwuda , ọ sẹtin ya ivbi iran do gha mwẹ iyayi nọ wegbe .
E Stephanie , nọ mwẹ emọ ikhuo eha keghi kha wẹẹ : “ Te ivbi mwẹ he ye waan dee , vbe I ke nọ egbe mwẹ ọta na wẹẹ , ‘ I tama ivbi mwẹ ke ẹghẹ ya fi ẹghẹ evbọzẹe ne imẹ na yayi wẹẹ e Jehova rrọọ ra ?
I vbe tama iran evbọzẹe ne I na yayi wẹẹ , Osa nọ mwẹ ahoẹmwọmwa kevbe nọ ru emwi nọ gbae vbe ẹghẹ hia ẹre Jehova khin ra ?
Ivbi mwẹ bẹghe ẹre vbe odẹ ne I ya ru emwi wẹẹ I gele hoẹmwẹ e Jehova ra ? ’
Ne ivbi mwẹ mieke na gha mwẹ iyayi nọ wegbe , te ọ khẹke ne imẹ rhie igiemwi esi yotọ . ”
11 , 12 .
Vbe a ya ẹwaẹn kha ?
Vbọzẹe ne ẹwaẹn ne a mwẹ ma na hẹnhẹn egbe yan inu ukpo ne ọmwa he gbe vbe a agbọn ?
Zẹ vbene ima nanaẹn dee sin , ma bẹghe ẹre wẹẹ , e Timoti ghaa mwẹ ( 1 ) irẹnmwi ọghe Evbagbẹn Nọhuanrẹn kevbe ( 2 ) iyayi nọ wegbe .
Sokpan , de emwi ne Pọl yae kha , vbọ khare wẹẹ , Evbagbẹn Nọhuanrẹn gha sẹtin ya e Timoti gha mwẹ “ ẹwaẹn nii nọ su ọmwa lae imiẹfan ” ?
Insight on the Scriptures , Volume 2 keghi rhan otọ re , evba ya ẹwaẹn kha vbe Baibol . Ọni ọre “ ne a sẹtin loo irẹnmwi ya sọfurre ye ọlọghọmwa , a vbe yae gbaẹngbe ne ẹbe , a vbe loo ẹre ya fian emwi gbua vbe odẹ ọghe orhiọn , a sẹtin vbe yae ru iyobọ ne emwa ọvbehe ne iran gha mwẹ alaghodaro vbe odẹ ọghe orhiọn . Ọna ọre ẹwaẹn .
Ọ lughaẹn ne ukọnmwẹ . ”
E Baibol keghi kha wẹẹ “ obọ ibiẹka ọ re a na miẹn uyinmwẹ . . . ukọnmwẹ . ”
( Itan 22 : 15 ) Ọna rhiema wẹẹ , odẹ ọkpa ne a ya rẹn ọmwa nọ mwẹ ẹwaẹn ọre wẹẹ , ọ gha yin uyinmwẹ enọwanrẹn .
Sokpan ne a do gha yin uyinmwẹ enọwanrẹn nọ wẹro vbe odẹ ọghe orhiọn , ma hẹnhẹn egbe yan inu ukpo ne a he ya vbe agbọn . Ọ keghi hẹnhẹn egbe yan imuohan ọghe Jehova kevbe ekhọe ne a ya họn ẹmwẹ nẹẹn . — Tie Psalm 111 : 10 .
De vbene avbe igbama ya rhiẹre ma wẹẹ iran mwẹ ẹwaẹn nọ su ọmwa lae imiẹnfan ?
Igbama ni deziẹn ra ni wẹro vbe odẹ ọghe orhiọn i kie ẹkpotọ yọ ne ukpokpo otu ihegbe kevbe ahoo ọghe ikpakpa gha bi iran yo bi iran rre rhunmwuda te ọ yevbe na ghee “ ulẹmwẹ ẹzẹ ” nọ “ mu yo mu rre . ” ( Ẹfis .
4 : 14 ) Iran keghi hia vbe odẹ ke odẹ ne iran gha mwẹ alaghodaro vbe nọ dekaan irẹnmwi nọ ya ọmwa “ rẹn alughaẹn nọ rre ẹkpo emwi nọ maan kevbe ne ẹi maan . ”
( Hib . 5 : 14 ) Avbe igbama ghaa ya ẹwaẹn ru azẹ nọ gua ilele ọghe Baibol ro , ọ gha khọn rẹn wẹẹ evbibiẹ iran ra emwa ọvbehe i rre evba , ọ ghi rhiema wẹẹ iran mwẹ alaghodaro vbe odẹ ọghe orhiọn . ( Fil .
2 : 12 ) Ẹwaẹn vbenian ẹre ọ su ọmwa lae arrọọ ọghe etẹbitẹ .
( Tie Itan 24 : 14 . )
Vbua khian ya sẹtin ru iyobọ ne ivbuẹ hẹ , ne iran do gha mwẹ ẹwaẹn vbenian ?
Okaro , u ghi gi ivbuẹ rẹn wẹẹ , ilele ni rre Baibol ẹre ọ dia emwi hia ne u ru .
Nogieva , u ghi gi ẹre gha rhiegbe ma vbe ẹmwẹ ne unu ruẹ kevbe uyinmwẹ ruẹ wẹẹ , ilele ni rre Baibol wa gele hiunsi vbe arrọọ ọghuẹ . — Rom 2 : 21 - 23 .
Vbọzẹe nọ ma na khẹke ne egbe wọọ evbibiẹ emọ ?
( Ghee okhuẹn 14 - 18 )
14 , 15 . ( a ) De emwi eso nọ khẹke ne avbe igbama ka ziro yan deghẹ iran hoo ne iran dinmwiamẹ ?
( b ) Vbua khian ya sẹtin ru iyobọ ne ivbuẹ ya rẹn wẹẹ afiangbe rrọọ deghẹ iran na gha lele uhi e Jehova ?
Vbọrhirhighayehẹ , ne a wa gha tama emọ kẹkan , emwi nọ khẹke ne iran ru kevbe nọ ma khẹke ma sẹ hiehie .
Ọ khẹke ne evbibiẹ emọ gha gu ivbi iran ziro yan inọta vbenian : ‘ Vbọzẹe ne Baibol na gbikhaẹn ye ahoo ọghe ikpakpa ?
Vbọzẹe ne I na yayi wẹẹ ilele ọghe Baibol keghi re ọghe umamwẹ imẹ ? ’ — Aiz .
48 : 17 , 18 .
Adeghẹ ovbuẹ hoo nọ dinmwiamẹ , ọ khẹke ne u gi ẹre rẹn emwi eva — iwinna ra isievẹn nọ lelẹe khian kevbe afiangbe nọ gha kẹrikian .
U vbe gi ovbuẹ rẹn wẹẹ , afiangbe na lae miẹn i gia gie .
( Mak 10 : 29 , 30 ) Emwi vbenian ẹre ọ khẹke ne evbibiẹ emọ gu emọ ziro yan vbene iran te dinmwiamẹ .
Nọnaghiyerriọ , ọ khẹke ne evbibiẹ emọ gi ivbi iran rẹn afiangbe ne a lae miẹn vbe a ghaa họn ẹmwẹ ne Jehova kevbe evbọ kẹrikian deghẹ a ma họn ẹmwẹ nẹẹn .
Ọna gha ya iran gha mwẹ iyayi nọ wegbe wẹẹ , ne a gha lele ilele ni rre Baibol vbe ẹghẹ hia keghi re ọghe umamwẹ iran . — Diut .
30 : 19 , 20 .
Vbọ khẹke ne evbibiẹ emọ ru deghẹ ovbi iran nọ dinmwiamẹ nẹ na suẹn gha gbawawẹ ?
Vbua khian ru deghẹ ovbuẹ nọ dinmwiamẹ nẹ na suẹn gha gbawawẹ ?
Oyọnyọn ọghe agbọn na sẹtin viẹn ye ovbuẹ aro . Ọ sẹtin vbe gha biro eveva deghẹ esa rrọọ na gha lele ilele ni rre Baibol .
( Psm . 73 : 1 - 3 , 12 , 13 ) Ovbuẹ gha zowẹ ihan vbenian , u ghi yerre wẹẹ , ẹwaẹn ẹre u khian loo nọ mieke na sẹtin mudia ye odẹ ọghe ẹmwata , vbe ẹi erriọ , ọ wa la uwu agbọn .
Ghẹ yọ ọkpankpan yọ re egbe deghẹ ehọnrre nọ ra ọ ma he sẹ vberriọ .
Gi ovbuẹ rẹn wẹẹ u hoẹmwẹ ọnrẹn ne u mieke na sẹtin ru iyobọ nẹẹn .
17 , 18 .
De iyobọ ne evbibiẹ emọ gha ru ne ivbi iran ni gbawawẹ ?
Ẹmwata nọ wẹẹ , te igbama nọ dinmwiamẹ ya egbe fiohan ne Jehova .
Ẹdẹ ne ọmwa ya egbe fiohan ẹre ọ ru eyan wẹẹ , ugamwẹ ọghe Jehova ẹre irẹn khian mu ye okaro vbe arrọọ ọghe irẹn .
( Tie Mak 12 : 30 . )
E Jehova i ya eyan vberriọ rhẹghẹrẹ , ọ ma vbe khẹke ne ọmwa nọ ru eyan vberriọ vbe yae rhẹghẹrẹ .
( Asan . 5 : 4 , 5 ) Ena ẹre ọ khẹke ne evbibiẹ emọ gha ye ivbi iran re rre , sokpan ọ gha re ẹghẹ nọ khẹke kevbe odẹ ọghe ọghọ vbe ute .
Ọ vbe khẹke ne evbibiẹ emọ ka gha ru ezanzan vbe ebe na he gbẹnnẹ ladian vbe otu e Jehova , iran ke rhie adia ne ivbi iran .
Odẹ vbenian , te evbibiẹ emọ kọe ye orhiọn ivbi iran vbene ọ ru ekpataki sẹ hẹ ighẹ eyan ne iran ru vbe iran ya egbe fiohan ne Jehova kevbe afiangbe ne a lae miẹn .
Vbe igiemwi , adia eso rre orriete vbe iyeke ne ebe , Questions Young People Ask — Answers That Work , Volume 1 vbe uhunmwuta nọ khare wẹẹ , “ Questions Parents Ask . ”
Ọ keghi kha wẹẹ : “ Ọ ma khẹke ne evbibiẹ emọ rherhe suẹn gha roro ẹre wẹẹ ovbi iran lahin odẹ ọghe ẹmwata rre nẹ .
Ọmọ nii sẹtin gha mwẹ ọlọghọmwa nọ werriẹ aro daa .
Ọ sẹtin gha re ukpokpo otu ihegbe .
Ọ sẹtin vbe gha roro ẹre wẹẹ , irẹn i mwẹ alaghodaro vbe iko , vbene igbama nikẹre ye .
A sẹtin vbe miẹn wẹẹ , emwi nọ ya ọmọ nii worua vbe odẹ ọghe orhiọn ma kaẹn imamwaemwi ọghe ugamwẹ ruẹ .
Ọ gha kẹ , ọ gha re emwi ọvbehe fẹẹrẹ . ”
Azẹvbiro nibun wa rre orriete na , nọ gha ru iyobọ ne evbibiẹ emọ ne ivbi iran gbawawẹ .
De odẹ ne evbibiẹ emọ gha ya ru iyobọ ne ivbi iran ne iran do gha mwẹ “ ẹwaẹn nii nọ su ọmwa lae imiẹnfan ” ?
Iwinna nọkhua kevbe ukpamuyọmọ nọ hiunsi ẹre evbibiẹ emọ mwẹ rhunmwuda , te iran gha maa ivbi iran emwi ‘ zẹvbe emwa ni ya Osa yi . ’
( Ẹfis . 6 : 4 ) Zẹ vbene ima ruẹ ọre dee sin , te evbibiẹ emọ gha maa ivbi iran emwi ne Baibol khare .
Ọ ma fo ye evba . Iran ghi vbe ru iyobọ ne iran ya gha mwẹ iyayi nọ wegbe .
Te ọ khẹke ne iyayi iran wegbe sẹrriọ wẹẹ , iran ghi ya egbe fiohan ne Jehova , iran vbe gha ya ekhọe hia gae .
Erhunmwu ne ima na ọre ne Ẹmwẹ Osanobua , orhiọn nọhuanrẹn ọghẹe kevbe ẹrhiọn ne uwa ne evbibiẹmọ loo , ru iyobọ ne ivbi uwa ya gha mwẹ “ ẹwaẹn nii nọ su ọmwa lae imiẹnfan . ”
Adia eso ni rre “ What Does the Bible Really Teach ? ”
vbe Itanẹt keghi mwẹ iyobọ kpataki nọ ye ne igbama kevbe eniwanrẹn . Ọ keghi ru iyobọ ne iran ya rẹn otọ e Baibol kevbe ne iran ya rhan otọ re ma emwa ọvbehe .
A zedu adia na nẹ , vbe urhuẹvbo nibun vbe jw.org .
Ya ghee ototọ BIBLE TEACHINGS > BIBLE STUDY TOOLS .
“ Zẹ vbene uwa ka họn ẹmwẹ dee yi , . . . Wa ye gha ya ohan kevbe uguọmwẹ rhiegba ye iwinna ne uwa mieke na miẹnfan . ” — FIL .
2 : 12 , NW .
IHUAN : 133 , 135
Agharhemiẹn wẹẹ idinmwiamẹ i re emwi ne a ya rhẹghẹrẹ , vbọzẹe ne ọ ma na khẹke ne ohan rẹn gha mu ima ?
Vbua khian ru ne u mieke na miẹnfan ?
Vbọzẹe ne ọ na khẹke ne u gha ye aro nọ ghaan ghee eyan ne u ru vbe u ya egbe fiohan ne Jehova ?
Vbọzẹe ne idinmwiamẹ na re emwi nọ wa ru ekpataki ?
( Ghee efoto nọ rre omuhẹn . )
UKPO UKPO ẹre arriaisẹn emwa ne a gu ruẹ e Baibol ya dinmwiamẹ .
Nibun vbọ keghi re ehọnrre kevbe ni ma he sẹ ehọnrre ni do vba evbibiẹ iran vbe odẹ ọghe ẹmwata .
Adeghẹ ọkpa vbe usun iran ẹre u khin , azẹ nọ maan ẹre u ru rhunmwuda , idinmwiamẹ keghi re emwi nọ wa ru ekpataki ne Ivbiotu e Kristi ni hoo ne iran miẹnfan . — Mat .
28 : 19 , 20 ; 1 Pit .
3 : 21 .
Vbọzẹe ne ọ ma na khẹke ne ohan idinmwiamẹ gha mu ima ?
Idinmwiamẹ keghi kie ẹkpotọ ye afiangbe nibun , sokpan ọ mwẹ iwinna eso nọ lelẹe khian .
De iwinna ni lelẹe khian ?
Yerre wẹẹ ẹdẹ ne u dinmwiamẹ , u zẹ ewanniẹn ye inọta na , “ Zẹvbe nọ hẹnhẹn egbe yan izọese ọghe Jesu Kristi , uwẹ roro iro fi uyinmwẹ werriẹ vbe orukhọ ruẹ nẹ ra , u vbe ya egbe ruẹ fiohan ne Jehova nẹ wẹẹ , a hoo ọghẹe ẹre u khian ghi gha ru ra ? ”
Idinmwiamẹ ọghuẹ keghi rhiẹre ma wẹẹ , u ya egbe fiohan nẹ .
U keghi ru eyan vbe ẹdẹ ne u ya egbe fiohan wẹẹ u gha ya ekhọe hia hoẹmwẹ e Jehova kevbe wẹẹ , u gha mu ahoo ọghẹe ye okaro vbe arrọọ ruẹ .
Ọna i re emwi ne a ya gbe akiyẹyẹ .
Nọnaghiyerriọ , te uwẹ khian ghi gha gbe ima rẹn wẹẹ u ru eyan vberriọ ra ?
Hiehie ! Ọ ma de emwi nọ rhiae hiehie ne u na ru azẹ wẹẹ u hoo ne u gha rre ototọ ọdakha ọghe Jehova .
Emwa ni ma ya egbe fiohan ne Jehova keghi rre ototọ ọdakha ọghe Esu .
Esu ma hoo ne ima miẹnfan .

Ma gha sọtẹ dae Jehova , ma i khian miẹnfan .
Ọna ẹre Esu ghọghọ yi .
De afiangbe ne a lae miẹn vbe a gha ya egbe fiohan ne Jehova ?
Muẹn roro vbene Osanobua he ya fiangbuẹ hẹ rhunmwuda ne u na ya egbe fiohan nẹẹn .
Ne u na ghi ya egbe fiohan ne Jehova nẹẹn , u sẹtin ya ilẹkẹtin kha wẹẹ : “ E Nọyaẹnmwa rrọọ yaba mwẹ , ohan i ghi mu mwẹ , de emwi ne ọmwaikọmwa gha miẹn ru mwẹ re ? ”
( Psm .
118 : 6 ) Vbene ẹmwata , ukpamuyọmọ nọ ghi hiunsi sẹ , ọre ne ima gha rre ototọ ọdakha ọghe Jehova kevbe ne ima gha mwẹ akueyi ọghẹe .
4 , 5 . ( a ) Ne a ya egbe fiohan keghi re iwinna nọ bi ye dọmwadẹ ima egbe . Vbọzẹe ?
( b ) De isievẹn ne ehọnrre kevbe eniwanrẹn werriẹ aro daa ?
Zẹvbe igbama nọ dinmwiamẹ nẹ , asikẹgbe ne u gu e Jehova mwẹ ma hẹnhẹn egbe yan evbibiọ , zẹ vbene igbama eso ya hẹnhẹn egbe yan evbibiẹ iran vbe ẹmwẹ igho ne a ya tie ọmwa vbe efoni .
Nọnaghiyerriọ , ọ gha khọn rẹn wẹẹ u ye gue evbibiọ , deghẹ u hoo ne u miẹnfan , obọ ruẹ ẹre ọ ye .
Vbọzẹe ne ọ na khẹke ne ima kọ ọna ya orhiọn ?
Rhunmwuda ai rẹn vbe ẹdẹ biẹ , u sẹtin werriẹ aro daa edanmwẹ ne u ma te ye aro yi vbe odaro .
Vbe igiemwi , adeghẹ u ma he sẹ ehọnrre vbe u dinmwiamẹ , ẹi mwẹ u ma werriẹ aro daa isievẹn eso ne a miẹn vbe ẹghẹ ehọnrre .
Ọmokhuo ọkpa nọ re ehọnrre keghi kha wẹẹ : “ Ọvbokhan ne a biẹ ye uwu ẹgbẹe ọghe Osẹe Jehova i khian kha wẹẹ irẹn ghi re Osẹe Jehova rhunmwuda a ma fian eka ( cake ) nẹ vbe idugie ẹdẹ ubiẹmwẹ ne a do vbe owa ebe .
Sokpan , ọvbokhan nii gha ghi sẹ ehọnrre nẹ , nọ re ẹghẹ ne ahoo ne a ya ru emwi ọdọ vbe amwẹ ya wegbe , ne ọ mieke na sẹtin mudia gbain , te ọ khẹke nọ gha mwẹ iyayi nọ wegbe wẹẹ , uhi e Jehova ne a lele vbe ẹghẹ hia i si obalọ . ”
Vbene ẹmwata , ẹi re ehọnrre ọkpa ẹre ọ werriẹ aro daa isievẹn ne a ma roro ne a ma kọ , uhiẹn , etẹn eso ni dinmwiamẹ vbe iran khian enọwanrẹn nẹ , yevbe werriẹ aro daa edanmwẹ ne iran ma muegbe khẹ .
Edanmwẹ vberriọ sẹtin dekaan ẹmwẹ orọnmwẹ , emianmwẹ ra iwinna ne a na miẹn evbare ẹdẹ .
Vbọrhirhighayehẹ , ma hia gha miẹn emwi nọ gha danmwẹ ẹkoata ne ima mwẹ dae Jehova . — Jems .
1 : 12 - 14 .
( a ) Vbọzẹe ne ai na fi ẹre werriẹ uhiẹn vbe a ghaa rre uwu ọlọghọmwa ighẹ eyan ọghe a ya egbe fiohan ?
( b ) De emwi ne u gha miẹn ruẹ vbe ebe Filipai 4 : 11 - 13 ?
Ne u mieke na sẹtin mudia gbain vbuwe ọlọghọmwa nọ rhirhi gha khin , ọ khẹke ne u gha yerre wẹẹ , u yan ma e Jehova wẹẹ u gha gae vbe ihe ke ihe ne u na vba egbuẹ .
Ọni rhiema wẹẹ , u gha ya ekhọe hia gae ọ gha khọn rẹn wẹẹ , evbibiọ ra avbe ọse ruẹ i ghi gae . ( Psm .
27 : 10 ) Gha nọ e Jehova nọ ru iyobọ nuẹn vbe ọlọghọmwa ne u rhirhi gha ye , ne u mieke na sẹtin muẹn sẹ ighẹ eyan ne u ru vbe u ya egbe fiohan . — Tie Filipai 4 : 11 - 13 .
Vbe a yae kha na “ ye ohan kevbe uguọmwẹ ” rhiegba ye iwinna ne a mieke na miẹnfan ?
E Jehova hoo ne u gha re ọsiọre .
Sokpan ne ima sẹtin do gha re ọse Jehova kevbe ne ima rhiegba ye iwinna nọ gha ya ima miẹnfan i re iwinna ne kherhe .
Ebe Filipai 2 : 12 , NW . keghi kha wẹẹ : “ Wa ye gha ya ohan kevbe uguọmwẹ rhiegba ye iwinna , ne uwa mieke na miẹnfan . ”
Ako na keghi rhiẹre ma wẹẹ , te ọ khẹke ne ima gha ziro yan emwi ke emwi ne ima khian ru , ne emwi rhọkpa ghẹ mu idobo ye asikẹgbe ne ima gu e Jehova mwẹ kevbe vbene ima khian ya sẹtin gha ya ẹkoata gae vbe edanmwẹ ne ima rhirhi gha ye .
Ọ ma khẹke ne ima gha mwẹ ekhọe ọghe vbọghiyekede .
Eguọmwadia Osanobua eso ni kpẹre nẹ vbe otu ọghẹe , ni ghaa mwẹ ekhọe vbenian , keghi defua vbe odẹ ọghe ẹmwata .
Nọnaghiyerriọ , de emwi eso ne u gha ru ne u mieke na miẹnfan ?
De emwi ne Baibol na tie ne egbe ọmwa demu ? Vbọzẹe ne ọ na ru ekpataki ?
Emwi eva ẹre ọ hẹnhẹn egbe yan deghẹ ima hoo ne ima gha gu e Jehova mu obọ .
Okaro , ma gha danmwehọ ẹre . Nogieva , ma gha gu ẹre guan .
E Baibol na tie ne egbe ọmwa keghi re odẹ ne kpataki ne ima ya danmwehọ e Jehova .
Ọna keghi re odẹ ne ima ya mwẹ irẹnmwi sayọ lekpae ebe ne otu he gbẹnnẹ ladian na tie kevbe erria ne a ru yan rẹn .
Sokpan , te ọ khẹke ne ima yerre wẹẹ , e Baibol na tie ne egbe ọmwa ma yevbe ebe na tie vbe owebe na ghẹ mieke na gbokhuẹre vbe a gha ru edanmwẹ .
Te ọ yevbe na mu okhian rrie ehe ne a ma ka rẹn ẹdẹ .
Okhian vberriọ keghi ya ọmwa rẹn emwi ba emwi .
Erriọ e Baibol na tie vbe ya ima rẹn e Jehova sayọ .
Ọna keghi ya ima sikẹ e Jehova sayọ , irẹn tobọ irẹn ghi vbe sikẹ ima sayọ . — Jems 4 : 8 .
Uwẹ gu e Jehova guan vbe ẹghẹ hia ra ?
( Ghee okhuẹn 8 - 11 )
De emadogua eso ne otu kpemehe ẹre nọ he ru iyobọ nuẹn vbe Baibol ne u tie ne egbuẹ ?
Emadogua wa bun ne otu e Jehova he kpemehe ẹre ni ru iyobọ ne ima ya tie Baibol vbe odẹ nọ dagbẹn .
Vbe igiemwi , vbe jw.org , u gha miẹn “ Bible Study Activities ” vbe ototọ “ Teenagers . ” Emwamwa na keghi ru iyobọ ne ọmwa ya rhiẹre ye uyinmwẹ , evba ruẹ vbe okha ni rre Baibol .
Study Guides ọghe “ What Does the Bible Really Teach ? ”
vbe jw.org gha sẹtin ya iyayi ne u mwẹ wegbe sayọ .
Ọ gha vbe ru iyobọ nuẹn ya sẹtin rhan otọ iyayi ruẹ ma emwa ọvbehe vbe ikporhu .

Adia eso vbe rre Awake !
ọghe April 2009 vbe uhunmwuta nọ khare wẹẹ : “ Young People Ask . . .
How Can I Make Bible Reading Enjoyable ? ”
Vbene ẹmwata , e Baibol ne a tie kevbe erria ne a ru yan rẹn keghi ru iyobọ ne ima ya rhiegba ye iwinna nọ gha ya ima miẹnfan . — Tie Psalm 119 : 105 .
Vbọzẹe ne ọ na khẹke ne Ovbiotu e Kristi nọ dinmwiamẹ nẹ gha na erhunmwu ?
E Baibol na tie ne egbe ọmwa keghi re odẹ ne a ya danmwehọ e Jehova vbene erhunmwu na re odẹ ne ima ya gu ẹre guan .
Ọ ma khẹke ne ima gha ghee erhunmwu zẹvbe emwi ne a ru vbe ẹghẹ hia ne ẹi mwẹ esa nọ ye ra zẹvbe “ ẹbo ẹwerẹ ” nọ ya emwi dunna ne ọmwa .
Nọghayayerriọ , erhunmwu keghi re odẹ ne ima ya fannọ otọ ẹko ima ma Ayi ọghomwa .
E Jehova wa hoo ne ima gha gu irẹn guan .
( Tie Filipai 4 : 6 . )
Emwi rhọkpa ghaa kpokpo ima vbe orhiọn , e Baibol wẹẹ ne ima ‘ sẹ ọlọghọmwa ọghe ima rae ye obọ Enọyaẹnmwa . ’ ( Psm .
55 : 22 ) Uwẹ gele ya ọna yi ra ?
Ibude na ru iyobọ ne ẹbo etẹn nibun nẹ , ọ gha vbe sẹtin ru iyobọ nuẹn !
Vbọzẹe ne ọ na khẹke ne ima gha kpọnmwẹ e Jehova vbe ẹghẹ hia ?
Sokpan , ọ ma khẹke ne a miẹn wẹẹ , ma gha khian nọ emwi , ẹre ima na na erhunmwu gie Jehova .
E Baibol keghi kha wẹẹ : “ Wa gha kpọnmwẹ . ”
( Kọl . 3 : 15 ) Ugbẹnso , ẹmwẹ ọlọghọmwa ne ima ye sẹtin mu ima sẹrriọ wẹẹ , ma ghi tila rua ighẹ afiangbe ne ima mwẹ .
Emwi vbenian sẹtin ru iyobọ ne ima : Hae ye ugan , emwi eha ne u khian gha kpọnmwẹ Osanobua yi vbe ẹdẹgbegbe .
U gele kpọnmwẹ ọnrẹn yọ .
Abigail nọ re ehọnrre , nọ dinmwiamẹ vbe ọ rre ukpo 12 keghi kha wẹẹ : “ E Jehova ẹre ọ khẹke ne ima rhie ekpọnmwẹ nọ sẹre na , vbe agbọn kevbe ẹrinmwi .
Ẹdẹgbegbe ẹre ọ khẹke ne ima ya gha kpọnmwẹ ọnrẹn ye ẹse nọ he ru ne ima .
Inọta na kegha ye mwẹ re rre vbe ẹghẹ eso nọ gberra , vbene ekpọnmwẹ ne a rhie ne Osanobua ru ekpataki sẹ hẹ : Inu emwi ma khian gele gha mwẹ , deghẹ emwi ne ima kpọnmwẹ Osanobua yi vbe ẹrẹna ọre emwi ne ima khian ghi vbiẹ rhiọrre do vba vbe akhuẹ ? ”
*
12 , 13 .
Vbọzẹe ne ọ na khẹke ne ima gha yerre vbene dọmwadẹ ima he ya miẹn umamwẹ ọghe Jehova vbe arrọọ ọghe ima ?
Osanobua keghi miẹn Ọba e Devid fan vbuwe edanmwẹ ni wegbe nibun nọ werriẹ aro daa . Rhunmwuda iyobọ ne Osanobua ru nẹẹn , ọ keghi kha wẹẹ : “ Wẹ tobọ gualọ otọ ẹre miẹn vbene Nọyaẹnmwa maan hẹ .
Afiangbe ọre ọghe iran , ni lẹgbinnaẹn . ” ( Psm .
34 : 8 ) Ako na keghi nianiaẹn vbe nọ ru ekpataki sẹ hẹ vbe ima tobọ ima gha miẹn umamwẹ ọghe Osanobua vbe arrọọ ọghe ima .
Emwi ẹwaẹn ni rhie igiọdu ne ọmwa ọghe vbene Jehova ya ru iyobọ ne etẹn , ẹre ima họn vbe ima gha yo iko ọghe Ivbiotu e Kristi .
Ma vbe miẹn eso tie vbe Baibol kevbe avbe ebe ọghomwa ni rhan otọ e Baibol .
Zẹ vbene u ya mwẹ alaghodaro vbe odẹ ọghe orhiọn , u vbe gha miẹn umamwẹ ọghe Jehova vbe arrọọ ọghuẹ .
De odẹ ne u he ya miẹn umamwẹ ọghe Jehova vbe arrọọ ọghuẹ ?
Odẹ ọkpa kpataki ne Ivbiotu e Kristi hia he ya miẹn umamwẹ ọghe Jehova vbe arrọọ ọghe iran , ọni ọre ne ọ na kie ẹkpotọ yọ ne ima do gha re ọse Ovbiẹre .
Jesu keghi kha wẹẹ : “ Ọmwa ne ọ gha sẹtin bu mwẹ gha dee ẹi rrọọ vbe ẹi re wẹẹ Erha mwẹ ọre ọ si ẹre . ”
( Jọn 6 : 44 ) Uwẹ roro ẹre wẹẹ ẹmwẹ nọ rre ako na kaan uwẹ ra ?
Zẹvbe igbama , u sẹtin gha roro ẹre wẹẹ , ‘ E Jehova ẹre ọ si evbibiẹmwẹ kẹ egbe , imẹ i mwẹ esa ne I ye vbọ , I lele iran kẹkan . ’
Yerre wẹẹ , vbe u ya egbe fiohan ne Jehova , u na do gu ẹre gha mwẹ asikẹgbe ne kpataki .
Ọse uwẹ ẹre irẹn ghi khin nia .
E Baibol keghi kha wẹẹ : “ Ọmwa ne ọ hoẹmwẹ Osanobua , Osanobua rẹn ọnrẹn . ”
( 1 Kọr . 8 : 3 ) Nọnaghiyerriọ , gha gbọyẹmwẹ ye emwi hia ne Jehova he ru nuẹn , katekate ne u na re ọkpa vbe usun emwa ne irẹn si gha die otu ọghẹe .
14 , 15 .
De vbene ikporhu iyẹn nọ maan khian ya sẹtin ya amuẹtinyan ruẹ wegbe sayọ hẹ ?
Odẹ ọvbehe ne ima ya miẹn umamwẹ e Jehova vbe arrọọ ọghe ima , ọre vbe ima ghaa tama emwa ọvbehe vbekpae emwi ne ima yayi .
Irẹn ẹre ọ ya ima mwẹ udinmwẹ vbe ikporhu adesẹ orere kevbe ima ghaa kporhu ma iho mwa vbe owebe .
Sokpan , ekhue ra ohan i gi igbama eso kporhu ma iho iran vbe owebe rhunmwuda iran ma rẹn deghẹ iran gha rhie ehọ ne iran taa yi .
Ne a kporhu ma orhiọnkpa vbe owebe keghi khuẹrhẹ , sokpan , ọ wa lọghọ ne a kporhu ma ẹbu emwa .
Vbọ khian ya ruẹ gha mwẹ udinmwẹ vbenian ?
Okaro , muẹn roro evbọzẹe ne u na ya emwi ne a maa ruẹ re yi .
Ya ghee Study Guides nọ rre jw.org deghẹ a zedu ẹre nẹ vbe urhuẹvbo ruẹ .
Azẹvbiro ni rre ako na , gha ru iyobọ nuẹn ya ru erria yan emwi ne u yayi , evbọzẹe ne u na yaeyi kevbe vbene u gha ya sẹtin rhan otọ re ma emwa ọvbehe .
U ghaa mwẹ iyayi nọ wegbe , u na vbe muegbe yotọ ẹse , u gha mwẹ aguakpa ne u ya gha kporhu iyẹn nọ maan . — Jer .
20 : 8 , 9 .
De emwi nọ gha ya ruẹ gha mwẹ udinmwẹ ne u ya tama emwa ọvbehe vbekpae emwi ne u yayi ?
Ohan sẹtin ye gha muẹn agharhemiẹn wẹẹ u muegbe yotọ ẹse .
Ọtẹn nokhuo ọkpa nọ rre ukpo 18 , nọ dinmwiamẹ vbe ọ rre ukpo 13 keghi kha wẹẹ , “ I rẹn otọ emwi ne I yayi , sokpan ọ gha lọghọ mwẹ ugbẹnso ne I rhan otọ re ma emwa ọvbehe . ”
De emwi ne ọtẹn nokhuo na ghi ru ?
Ọ na ghi suẹn gha kporhu ma ihua re vbe owebe vbe odẹ ọghe abiọmwabiẹ .
Ọ wẹẹ : “ Oyaya ẹre ihua mwẹ vbe owebe ya guan kaẹn emwi ne iran ru .
Erriọ vbe khẹke ne imẹ gha ru ẹre .
Obẹlẹ ne I ghi la ẹre na khin , ‘ I ghaa taa ẹmwẹ ọvbehe nọ ma kaẹn iyayi mwẹ , I ya unu kaẹn vbene I ya maa emwa ọvbehe Baibol hẹ . ’
I gha fi ọni ye uwu ẹre nẹ , I werriegbe suẹn ẹmwẹ ne I taa sẹ odẹ .
Sokpan , iran gha hoo ne iran rẹn vbene I ya maa emwa e Baibol hẹ .
Ọna ẹre ọ ghi kie ẹkpotọ ye ikporhu iyẹn nọ maan .
Ugbẹnso iran vbe nọ ọta .
Erriọ I ghi gha ruẹ .
Vbene ẹghẹ ya khian , ohan ma ghi gha mu mwẹ , ọyẹnmwẹ ẹre ọ ghi sẹ mwẹ . ”
De emwi ọvbehe nọ gha ya ruẹ tama emwa ọvbehe vbekpae emwi ne u yayi ?
U ghaa re ọmwa nọ mwẹ ọghọ kevbe nọ hoẹmwẹ emwa ọvbehe , erriọ iran khian vbe gha rhie ọghọ nuẹn .
Olivia nọ rre ukpo 17 , nọ dinmwiamẹ vbe ọ ma he sẹ ehọnrre keghi kha wẹẹ : “ Ohan nọ mu mwẹ ọre wẹẹ , I gha muẹn ẹmwẹ Baibol hẹn vbuwe ẹmwẹ nọ ma kaẹn ẹmwẹ ugamwẹ , emwa sẹtin kha wẹẹ ọghomwẹ tua gbe . ”
Sokpan ọtẹn nokhuo na keghi do gha mwẹ iziro ọvbehe .
Ọ na ghi kha wẹẹ : “ Igbama nibun ma rẹn emwi rhọkpa vbekpae Avbe Osẹe Jehova .
Ma ọkpa ọre Osẹe Jehova ni rre ẹdogbo ne ima ye .
Vbene ima ya yin daa iran erriọ iran khian vbe ya yin daa ima .
Deghẹ ekhue ra ohan i gi ima kporhu ma emwa ọvbehe ra ma gha dobọ kporhu , ma ghi gha guọ , emwa ne ima kporhu ma sẹtin gha roro wẹẹ , te ima rhẹghẹrẹ .
Iran sẹtin ya unu rhia ima kevbe igiuhunmwu ọghe ima rua .
Sokpan ma gha ya udinmwẹ kporhu ma iran , iran ghi rẹn wẹẹ ima rẹn emwi ne ima ru .
Ẹghẹ nii , iran ghi rhie ehọ ne ima taa yi . ”
De emwi eso ne u gha ru ne u mieke na miẹnfan ?
Vbe ako iruẹmwi na , ma bẹghe ẹre wẹẹ , te ima gha rhiegba ye iwinna ugamwẹ ne ima mieke na miẹnfan .
Emwi eso nọ khẹke ne ima gha ru ọre Baibol na tie ne egbe ọmwa kevbe erria ne a ru yan rẹn , erhunmwu ne a na kevbe ne ima gha yerre odẹ ughughan ne Jehova he ya fiangbe ima .
Ena gha ya ruẹ gha mwẹ ilẹkẹtin ne ẹi beghe wẹẹ , Ọse ruẹ ẹre Jehova gele khin .
Ilẹkẹtin na ghi gua ruẹ kpa ya gha tama emwa ọvbehe vbekpae iyayi ruẹ . — Tie Psalm 73 : 28 .
Vbọzẹe ne a gha na kha wẹẹ ẹrhiọn na loo ro ne a mieke na miẹnfan i re na mu rhia ?
Jesu khare wẹẹ : “ Ọmwaikọmwa ne ọ hoo ne irẹn lele mwẹ , wẹẹ ne ọ mianmian enegbe ẹre , ne ọ mu [ “ erhan irrioya ọghẹe , ” NW ] lele mwẹ . ” ( Mat .
16 : 24 ) Vbene ẹmwata , zẹvbe erhuanegbe Jesu , te ima gha ya egbe ima fiohan ne Jehova , ma ghi vbe dinmwiamẹ .
Ọ keghi kie ẹkpotọ ye afiangbe nibun nia kevbe afiangbe ọghe arrọọ ọghe etẹbitẹ vbe agbọn ọgbọn nọ dee .
Nọnaghiyerriọ , gha rhiegba ye iwinna nọ gha ya ruẹ miẹnfan !
U gha miẹn azẹvbiro eso vbe “ Young People Ask — Why Should I Pray ? ”
kevbe ako nọ gia gbẹnnẹ emwi yi , vbe jw.org .
U he tie ebe Owa Ọkhẹ ni da ladian ra ?
Hia ne u rhie ewanniẹn ye avbe inọta na :
Vbọzẹe ne ọ na khẹke ne evbibiẹ emọ ni kpa gha rrie otọ ẹvbo ọvbehe , ni hoo ne iran ru iyobọ ne ivbi iran vbe odẹ ọghe orhiọn , ziro yan urhuẹvbo ne ivbi iran zẹ ?
Ivbi iran sẹtin ruẹ vbe ne a zẹ urhu ẹvbo ne iran kpaa gha rrie vbe owebe kevbe ẹdogbo ne iran ye .
Ọ ma de emwi nọ rhia deghẹ emọ gua zẹ urhuẹvbo nọ gberra ọkpa .
Sokpan , te ọ khẹke ne evbibiẹ emọ rẹn urhuẹvbo ne ivbi iran ghi họn sẹ . Ọni ẹre ọ khian ghi ya iran rẹn deghẹ iko ne a na zẹ urhuẹvbo ne iran kpaa gha rrie ẹre ivbi iran gha yo ra ọghe urhuẹvbo iran .
Ivbi iran ghaa rre iko ọghe urhuẹvbo ne iran họn ẹse , ẹre iran khian na gha mwẹ alaghodaro vbe odẹ ọghe orhiọn .
Alaghodaro ọghe emọ vbe odẹ ọghe orhiọn ẹre ọ khẹke ne evbibiẹ emọ mu ye okaro . — w17.05 , ipapa 9 - 11 .
Vbe Jesu nọ e Pita : “ Wẹ hoẹmwẹ mwẹ sẹ avbe emwi na ra ? ”
De “ avbe emwi ” ne Jesu ghaa guan kaẹn ?
( Jọn 21 : 15 )
Ọ khọ wẹẹ , avbe ehẹn ne iran he gbele ra iwinna ọgbehẹn ne Pita ghaa ru ẹre Jesu ghaa guan kaẹn .
E Jesu ghi wu nẹ , e Pita na werriegbe ya suẹn iwinna ọgbehẹn ne ọ ka gha ru .
Ọ khẹke ne Ivbiotu e Kristi zanzan ẹkokoudu iran ghee , ne iran mieke na rẹn deghẹ iwinna ne a na miẹn igho ẹre ọ ru ekpataki sẹ vbe arrọọ ọghe iran . — w17.05 , ipapa 22 - 23 .
Vbọzẹe ne Ebraham na tama e Sera nọ kha wẹẹ ọtiọnrẹn nokhuo irẹn khin ?
( Gẹn .
12 : 10 - 13 )
Vbene ẹmwata , ọtiẹn Ebraham ẹre Sera gele gha khin .
Akpawẹ te Sera tama Fero wẹẹ amwẹ Ebraham ẹre irẹn khin , ughaghe te Fero gha te gbe Ebraham rua .
Deghẹ te emwi vberriọ sunu , eyan ne Osanobua yan ma Ebraham ọghe ọmọ nọ gha la uniẹn ọnrẹn rre i ghẹ te mwẹ amusẹ . — wp17.3 , ipapa 14 - 15 .
De obẹlẹ ne Elias Hutter mu gbọọ nọ ya ru iyobọ ne emwa ni hoo ni ruẹ urhuẹvbo e Hibru ?
Ọ keghi ru iyobọ ne emwa ni ruẹ urhuẹvbo e Hibru ya rẹn alughaẹn nọ rre ẹzi ẹmwẹ e Hibru kevbe ikpẹmwẹ na rhilo ginnaẹn vbe odaro ọre kevbe iyeke ẹre .
Ọ keghi gbẹnnẹ ẹzi ẹmwẹ ọghe urhuẹvbo e Hibru gbodoo vbene ọ na gbẹnnẹ ikpẹmwẹ ne a rhilo ginnaẹn giẹrẹ .
Erriọ avbe ya gbẹnnẹ evba gbẹnnẹ ye ototọ kuẹi vbe New World Translation of the Holy Scriptures — With References . — wp17.4 , ipapa 11 - 12 .
De ilele eso nọ khẹke ne Ovbiotu e Kristi ziro yan deghẹ ọ hoo nọ dẹ osisi ya gbogba ga egbe ?
Eso vbọ keghi re : Arrọọ ọghe emwa nagbọn wa hiunsi vbe aro e Jehova .
E Jesu ma wẹẹ ne erhuanegbe ẹre ya umozo sinmwi oseghe ne egbe iran .
( Luk 22 : 36 , 38 ) Te ima gha ya umozo ọghe ima khian ẹguẹ .
Arrọọ ọghe ima hiunsi sẹ emwi ewe .
Ivbiotu e Kristi i ru emwi nọ gha rhua ọmwa ọvbehe owẹ , iran vbe rhie igiemwi esi yotọ ne emwa ọvbehe .
( 2 Kọr . 4 : 2 ) — w17.07 , ipapa 31 - 32 .
Vbọzẹe ne okha ọghe Matiu nọ dekaan ẹghẹ ne Jesu ya gha rre ọvbokhan na lughaẹn ne ọghe Luk ?
E Josẹf ẹre Matiu mobọ guan kaẹn .
Matiu keghi guan kaẹn vbene ọ ya kpa e Josẹf odin hẹ vbe ọ ghi rẹn wẹẹ e Meri hanmwa .
Matiu yevbe guan kaẹn vbene odibo ya tama e Josẹf vbe imina ne irẹn vbe Meri lẹ gha rrie Igipt kevbe imina ne odibo na vbe tama rẹn nọ werriegbe gha die otọ Izrẹl .
E Meri ẹre Luk rhie aro tua . Ọ keghi guan kaẹn otuẹ ne Meri mu gie Ẹlizabẹt ne ọtiọnrẹn kevbe vbene Meri ya fẹko gha rria re vbe ekhọe vbe Jesu ya tota gha gu eniwanrẹn guan vbe Ọgua Osa . — w17.08 , ipapa 32 .
De ọlọghọmwa eso ne emwa ni zedu e Baibol la gberra ?
Zẹ vbene ẹghẹ ya khian , urhuẹvbo ne a ya gbẹn e Baibol kegha fiwerriẹ .

Afiwerriẹ ni rhiegbe ma vbe arriọba emwa nagbọn keghi ya urhuẹvbo ne a mobọ zẹ fiwerriẹ .
Emwa ni zedu e Baibol ghe urhuẹvbo ne a mobọ zẹ wa werriẹ aro daa ukpokpo nọ wegbe . — w17.09 , ipapa 19 - 21 .
Edọmwadẹ ima mwẹ odibo nọ gbogba ga ima ra ?
Ẹo .

Vbe Jesu guan kaẹn avbe erhuanegbe ẹre , ọ keghi kha wẹẹ , ọghọ hia ọre odibosa ọghe iran ya mudia ye odaro Erha mwẹ .
( Mat .
18 : 10 ) Emwi ne Jesu ya ẹmwẹ na kha ọre wẹẹ , avbe odibo mwẹ ẹnina daa erhuanegbe ọghẹe , ẹi re te avbe odibosa gbogba ga edọmwadẹ iran vbe odẹ ọghe ọyunnuan . — wp17.5 , ipapa 5 .
De ahoẹmwọmwa nọ ghi hiunsi sẹ ?
Ahoẹmwọmwa nọ hẹnhẹn egbe yan ilele nọ gbae ọre a·gaʹpe .
Ọna ọre ahoẹmwọmwa nọ ghi hiunsi sẹ .
Agape keghi rhiegbe ma vbe agiẹngiẹn ne a mwẹ daa emwa ọvbehe kevbe oyaya ne a so mu ọmwa .
Sokpan evbọ wa demu ọre ekhọe hia ne a ya ru emwi esi ne emwa ọvbehe . — w17.10 , ipapa .
7 .
A gbẹnnẹ uhunmwuta ni rrọọ ladian ọkade ọkade kevbe uki ne iran ya ladian
Ban Akpa Nẹdẹ Mu fua Ne U Fiyekegbẹe , Aug .
E Jehova Ẹre Ọ Rhie Ifuẹko Ne Ima Vbuwe Ọlọghọmwa Hia , June
“ Ekpakpasusu Ọre Ẹmwẹ Osanobua Khin , ” Sept .
“ Ẹmwẹ E Nọyaẹnmwa Rrọọ Ẹdẹdẹmwẹdẹ , ” Sept .
Evbibiẹ Emọ — Ru Iyobọ Ne Ivbi Uwa Ne Iran Gha Mwẹ “ Ẹwaẹn Nii Nọ Su Ọmwa Lae Imiẹnfan , ” Dec .
Gha Khu Ẹfe Ne Ẹfe Khian , July
Gha Mu Akpa Ọghe Ọgbọn Yọ , Aug .
Gha Mu Egbe Ye Ọghọ , Sept .


Gha Mwẹ Ekhọe Agiẹngiẹn Vbene Jehova Ye , Sept .
‘ Gha Mwẹ Udinmwẹ . . .

Ne U Ya Suẹn Iwinna Nii , ’ Sept .
Gha So Ihuan Oghọghọ !


Nov .
Ghẹ Kie Ẹkpotọ Ye Emwi Rhọkpa Nọ Gha Ya Ive Nii La Ruẹ Ban , Nov .
‘ Gi Ahoẹmwọmwa Ne U Rhiema Gha Re Ọghe Ẹmwata Kevbe Ne A Lekpae Uyinmwẹ Rẹn , ’ Oct .
“ Gu Enọ Viẹ Gha Viẹ , ” July

He Iziro Nọ Ma Gba Ọghe Emwa Nagbọn Yotọ , Nov .
“ Idaehọ Ne Iran Mwẹ Vbe Ehe Ne Osanobua Ye Ọre Imẹ Vbe Mwẹ , ” Dec .

Igbama — “ Wa Gha Rhiegba Ye Iwinna Ne U Wa Mieke Na Miẹnfan , ” Dec .


Ikẹkẹ Okuo Kevbe Ẹrhu Ẹde Keghi Gbogba Ga Ruẹ , Oct .

“ Mẹ Rẹnrẹn Ighẹ Ọ Gha Rhiọ Kpaegbe , ” Dec .
“ Ọ Gha . . .
Gie Emwamwa Ruẹn Hia Dinnodẹ , ” July

“ Ọfunmwegbe Osanobua . . .
Gberra Ne Ọmwa Nagbọn Gha Sẹtin Rẹn Otọ Ẹre , ” Aug .
Rhie Aro Tua Ẹmwẹ Ne Kpataki Nọ Rre Otọ , June






Rhie Ekhọe Ruẹ Daa Emwi Ewe Ọghe Orhiọn , June
Sinmwi Oseghe Ne Ọdakha Ọghe Jehova !


June
U Gha Mwẹ Ẹbo Izinegbe Ra ?
Aug .

Umozo Ẹre Odẹ Ọghe Ẹmwata Rhie Rre , “ Ẹi Re Ọfunmwegbe , ” Oct .
Uwẹ Lẹgbinna E Jehova Ra ?



Nov .
Vbene Umian Ọghe Zẹkaraia Ya Kaan Ruẹ Hẹ , Oct .
Vbọzẹe Ne Ima Gha Na “ Rho E Nọyaẹnmwa ? ”
July
Ya Egbe Ta Odẹ Ne Jehova Ya Buohiẹn Ata Kevbe Odẹ Ne Ọ Ya Rhie Itohan Ma , Nov .
Ahoẹmwọmwa Keghi Re Akpa Nọ Hiunsi , Aug .
Gha Ru Adọlọ Rhunmwuda Ọfunmwegbe , June
U Gha Sẹtin Gbogba Ga Ekhọe Ruẹ , July
Afiwerriẹ Eso Ne U Gha Ru Ne U Mieke Na Gu Obọ Etẹn Vbe Iko Ọgbọn Ne U Ghi Ye , Nov .
“ De Ẹghẹ Ne Ima Khian Ya Do Asikoko Ọvbehe ? ”



( Mexico ) , Aug .
Ekhọe Esi Ne Ivbiotu E Kristi Rhiema , Oct .
Iran Rhiegbe Ladian Vbe Turkey , July
“ U Ghaa Zẹ Emwi Obọ Te A Ra Fiangbuẹ Yọ ” ( izọhẹ ) , Nov .


Ọ khẹke ne Ivbiotu e Kristi ni ru orọnmwẹ nẹ loo IUD ra ?
Dec .
Ọ khẹke ne Ovbiotu e Kristi gha mwẹ osisi rhunmwuda emwa dan ra ?
July
Uniẹn ọmọ nọ mwẹ ukpo ọmọ ọdiọn ọkpa , ẹre Mẹzaia la rre ra ?
Dec .
Vbọzẹe ne okha ọghe Matiu nọ dekaan ẹghẹ ne Jesu ya gha rre ọvbokhan na lughaẹn ne ọghe Luk ?
Aug .

Afiangbe Nọkhua Ẹre A Lae Miẹn Vbe Ima Gha Ru Iwinna Ne Jehova Waa Ima Re ( O .




Matthews ) , Oct .



I Keghi Sẹ Emwi Hia Rae Ne I Mieke Na Lele Arowa Mwa ( F .
Fajardo ) , Dec .
I Wa Miẹn Afiangbe Ne I Na Gu Etẹn Ni Deziẹn Vbe Odẹ Ọghe Orhiọn Winna ( D .
Sinclair ) , Sept .
Ọ Keghi Biẹ Ọmọ Esi Vbe A Gha Zinegbe Vbuwe Edanmwẹ ( P .
Sivulsky ) , Aug .




E Josẹf Ne Ovbi Arimatia , Oct .







Ghẹ Yaro Tila Ọmwa Rhọkpa Rua , June




“ Kpọnmwẹ Osanobua Ye Ẹwaẹn Esi Ruẹ ! ”


( Abigẹl ) , June
“ Oyi ” Ẹre Avbe Ọduẹki Ni Ghaa Khiẹn Emwi Vbe Ọgua Osa Nọ Rre Jerusalẹm Khin Ra ?






June
Vbọzẹe ne Jesu na gbodan ye vbene Ivbi e Ju ya gha vẹn ihẹn hẹ ?


Oct .


3 Iran Keghi Ya Ekhọe Hia Rhiegbe Ladian — Vbe Madagascar
7 “ Rẹn Ẹre Ọ Rhie Ẹtin Ne Iran Ne Ẹtin Fo ”
De emwi nọ khẹke ne ima ru vbe ima gha roro ẹre wẹẹ ọlọghọmwa ne ima ye kpọlọ sẹ ima gbe ?
Ma gha ziro yan evbagbẹn nọhuanrẹn ọghe ukpo 2018 vbe ako iruẹmwi na . Ọ gha rhan otọ evbọzẹe ne ọ na khẹke ne ima gi e Jehova gha rhie ẹrhiọn ye ima iwu kevbe odẹ ne ọ ya ru vberriọ .
12 Akugbe Nọ Rhiegbe Ma Vbe Ugie Ayere Ọghe Uwu E Kristi
Ẹdẹ Satọde , March 31 , 2018 ẹre ima khian do Ugie Ayere Ọghe Uwu E Kristi .
De vbene dọmwadẹ ima khian ya mu egbe khẹ Ugie na hẹ ? De ere ne ima khian miẹn vbe ima gha rrie Ugie Ayere na ? De vbene Ugie na ya ya emwa Osanobua mwẹ akugbe hẹ vbe uhunmwu otagbọn hia ?
Ma gha miẹn ewanniẹn ọghe avbe inọta na vbe ako iruẹmwi na .
17 Vbọzẹe Ne Ima Na Ya Emwi Ne Ima Mwẹ Ru Izọhẹ Gie Ọmwa Nọ Yan Emwi Hia ?
Obọ e Jehova ẹre emwi hia ne ima mwẹ ke rre , ọrheyerriọ , ọ hoo ne ima gha ya emwi ewe ne ima mwẹ ru iyobọ ye iwinna nọ khian vbe otu ọghẹe vbe ẹdẹnẹrẹ .
Vbe ako iruẹmwi na , ma gha ziro yan evbọzẹe ne ọ na khẹke kevbe afiangbe ne ima miẹn vbe ima gha ru vberriọ .
22 De Egbe Ahoẹmwọmwa Nọ Ya Ọmwa Mwẹ Oghọghọ Ọghe Ẹmwata ?
27 Alughaẹn Ne Egbe Nọ Rre Uyinmwẹ Emwa
Ako iruẹmwi eva na keghi guan kaẹn uyinmwẹ ne emwa khian gha yin vbe ẹdẹ okiekie .
Vbe nokaro , ma gha bẹghe ẹre wẹẹ , ahoẹmwọmwa ọghe agabagebe ne emwa rhiema vbe “ ẹdẹ okiekie ” i ya ọmwa mwẹ oghọghọ ọghe ẹmwata .
Ma gha hoẹmwẹ Osanobua ẹre ima khian na gele gha mwẹ oghọghọ nọ sẹ otọ ẹko .
( 2 Tim 3 :⁠ 1 ) Ako iruẹmwi nogieva guan kaẹn vbene eguọmwadia Osanobua ya lughaẹn ne emwa ọvbehe hẹ vbe ẹdẹnẹrẹ .
32 U Ka Rẹn Ra ?
ỌTẸN nokhuo na tie ẹre Sylviana nọ re arọndẹ nọ rre odẹ ukpo 25 keghi kha wẹẹ : “ Avbe ọse mwẹ ghaa taa emwi ẹwaẹn ne iran he miẹn vbe ehe ne a na kakabọ gualọ iyobọ ọghe arọndẹ , ọ wa vbe gha khọn mwẹ ne I lele iran gha khian .
Sokpan I ma yayi wẹẹ I gha sẹtin ru iwinna vberriọ . ”
Uwẹ vbe mwẹ egbe ekhọe ọghe Sylviana ra ?
Ọ sẹtin gha rrọọ ruẹ orhiọn ne u ya ru iyobọ vbe ehe ne etẹn i ye , ne a na wa gualọ iyobọ etẹn .
Ọ ghaa yerriọ , u sẹtin vbe gha muẹn roro deghẹ u gha gele sẹtin ru vberriọ .
Deghẹ u mwẹ iziro vbenian , gha mwẹ ilẹkẹtin !
E Jehova ru iyobọ ne arriaisẹn emwa nibun ya sẹtin khọnmiotọ yan ọlọghọmwa eso ni te gha si iran ghee iyeke .
Ma gha ziro yan vbene Jehova ya ru iyobọ ne etẹn eso ni do kporhu vbe Madagascar .
Ukpogienẹ ẹre Madagascar na zẹ vbe uhunmwu otagbọn hia vbe otọ ẹvbo nọ ghi kpọlọ sẹ ne amẹ gbodin lẹga .
Ke odẹ ukpo igbe nọ gberra gha dee , etẹn ni ya iyẹn wewe kevbe arọndẹ ni gberra 70 ni ke otọ ẹvbo 11 * rre , ẹre ọ he rre do kporhu vbe Madagascar .
Emwa nibun wa danmwehọ ikporhu iyẹn nọ maan vbe Madagascar erriọ iran vbe ya rhie owẹ lele emwi ne iran ruẹ vbe Baibol . Etẹn nibun vbe Madagascar wa vbe rhiegba ye iwinna ikporhu iyẹn nọ maan .
Nibun vbọ kpa gha rrie ehe ọvbehe vbe otọ ẹvbo nii , ne iran mieke na ya ikporhu iyẹn nọ maan Ọghe Arriọba vẹwae .
Gia guan kaẹn eso vbọ .
Perrine kevbe Louis
Louis kevbe Perrine keghi re ọdọ vbe amwẹ ni rre odẹ ukpo 35 .
Iran na ke France ne ẹvbo iran si gha rrie Madagascar .
Ọ kpẹre nọ kegha rre iran orhiọn ne iran kpa gha rrie otọ ẹvbo ọvbehe ya kporhu iyẹn nọ maan sokpan e Perrine kegha si egbe .
Ọ keghi kha wẹẹ : “ Te ohan ehe ni ma rẹn ẹdẹ wa gha mu mwẹ .
Osi na gha si mwẹ rhunmwuda ẹgbẹe mwẹ , iko , owa , ehe hia ne ima rẹnrẹn kevbe emwamwa hia ni gua ima obọ ro ne ima khian sẹrae .
Vbene ẹmwata , osi ra ohan nọ ghaa mu mwẹ ọre idobo nọ ghi kpọlọ sẹ nọ ghaa si mwẹ ghe iyeke . ”
Ọ ghi rre ukpo 2012 , Perrine keghi zẹ emwi ru . Irẹn vbe arowa re ne Louis na kpa gha rrie Madagascar .
Te ọtẹn nokhuo na ghi gbe I ma rẹn rhunmwuda azẹ nọ ru ra ?
Hiehie ! Ọ keghi kha wẹẹ : “ Emwi ẹwaẹn hia ne ima miẹn keghi re nọ ya amuẹtinyan ọghe ima wegbe sayọ .
E Jehova ma zẹdẹ sẹ ima rae . ”
Louis keghi rhie tẹ wẹẹ : “ Orhunmwu igbe ne ima gu ruẹ e Baibol ẹre ọ rrie Ugie Ayere nokaro ne ima do vbe Madagascar . ”
Vbọzẹe ne ẹtin ma na fo iran vbe ọlọghọmwa rhiegbe ma ?
Iran keghi rinmwian e Jehova vbe erhunmwu nọ rhie ẹrhiọn ye iran iwu ne iran mieke na sẹtin zinegbe .
( Fil 4 : 13 ) Louis keghi kha wẹẹ : “ E Jehova wa họn erhunmwu ima .
‘ Ọfunmwegbe Osanobua ’ ẹre ọ ya ima sẹtin rhie aro tua ọyẹnmwẹ ne ima miẹn vbe iwinna ugamwẹ .
Avbe ọse ima vbe owa , wa vbe gha ya elẹta kevbe e - mail rhie igiọdu ne ima . ” — Fil 4 : 6 , 7 ; 2 Kọr 4 : 7 .
E Jehova wa fiangbe Louis kevbe Perrine ye izinegbe ne iran mwẹ rẹn .
Louis keghi kha wẹẹ : “ Vbe October 2014 , ma na yo owebe ne a tie ẹre Bible School for Christian Couples * vbe France .
Owebe nii keghi re ẹsọhẹ ne ima i sẹtin mianmian ẹdẹ . ”
Iran ghi ladian vbe owebe nii , iran ma sẹtin ghọghọ vbe otu dọlegbe gie iran gha rrie Madagascar .
Nadine kevbe Didier
Odẹ ukpo 55 ẹre ọdọ vbe amwẹ ne a tie ẹre Didier kevbe Nadine ghaa ye vbe iran ke France si gha rrie Madagascar .
Didier keghi kha wẹẹ : “ Ma ka ru iwinna arọndẹ ma ke suẹn emọ na biẹlẹ .
Emọ eha ma mwẹ , iran ghi waan nẹ , ma na zẹ ọre vbe iro ne ima ya ru iwinna ugamwẹ ọghe ẹghẹ hia vbe otọ ẹvbo ọvbehe . ”
Nadine ne ọvbokhan rẹn keghi kha wẹẹ : “ I te gha si egbe rhunmwuda ọ ghaa da mwẹ ne I khian na kpa sẹ ivbi mwẹ rae , sokpan iran keghi tama ima wẹẹ : ‘ Wa ghaa rrie ehe ne a na gualọ iyobọ etẹn , te ima khian gha ye uwa hio . ’
Ẹmwẹ nii keghi rhie ẹrhiọn ye ima iwu , ma na ghi kpa gha rrie Madagascar .
Agharhemiẹn wẹẹ ehe ne ima ye nia ma zẹdẹ sikẹ ehe ne ivbi ima ye , ma ye sẹtin gu iran guan vbe ẹghẹ hia . Ọna wa sẹ ima ọyẹnmwẹ . ”
Urhuẹvbo e Malagasy wa lọghọ Didier kevbe Nadine na ruẹ rhunmwuda , iran i ghi re ibiẹka .
Nadine keghi muẹnmuẹn ogiẹ tae wẹẹ : “ Ma i ghi re emọ ukpo 20 . ”
Vbe iran ghi ya sẹtin ruẹ ọre hẹ ?
Iran na ka deba iko ọghe urhuẹvbo e French .
Iran ghi mu egbe ne iran khian ya ruẹ urhuẹvbo nii nẹ , iran na gha rrie iko ọghe urhuẹvbo e Malagasy .
Nadine keghi kha wẹẹ : “ Emwa nibun ne ima miẹn vbe ikporhu keghi gbọyẹmwẹ ye iruẹmwi e Baibol .
Iran gha kpọnmwẹ ima vbe ima gha kporhu ma iran nẹ .
Ọna yevbe ne I rre imina .
Te ena wa ya iwinna arọndẹ sẹ imẹ ọyẹnmwẹ .
Oghọghọ ẹre I ya rhiọrre owiẹ owiẹ , rhunmwuda , oghọghọ ne ẹi gia gie ẹre I miẹn vbe ikporhu . ”
Ọtẹn nokpia Didier na muẹnmuẹn ogiẹ vbe ọ yerre emwi nọ sunu vbe ọ suẹn gha ruẹ urhuẹvbo e Malagasy .
Ọ wẹẹ : “ Vbe I siẹnro abọ ọghe inọta vbe ewanniẹn vbe iko vbe ẹdẹ ọkpa , etẹn na wa gha zẹ ewanniẹn sokpan I ma rẹn otọ emwi ne iran ghaa taa .
I na wa gha kpọnmwẹ iran ye ewanniẹn hia ne iran zẹ .
I ghi kpọnmwẹ ọtẹn nokhuo ọkpa ye ewanniẹn ne ọ zẹ , etẹn ni tota ye iyeke na gha ya obọ gbekhakha ma mwẹ wẹẹ ewanniẹn nọ zẹ ma gba . I na ghi giẹgiẹ tie ọtẹn nokpia ọvbehe .
Ughaghe ewanniẹn nọ gbae ẹre ọtẹn nokpia nii zẹ . ”
Vbe asikoko ne a do vbe 2005 ẹre Thierry vbe Nadia ne amwẹ ọnrẹn na ghee ikueta nọ mwẹ uhunmwuta na “ Pursue Goals That Honor God . ”
Igiemwi esi ọghe Timoti ẹre ikueta nii rhiema .
Ọ keghi mu ọdọ vbe amwẹ na ekhọe sẹrriọ wẹẹ , iran na ru azẹ ne iran gha rrie ehe ne a na gualọ iyobọ etẹn .
Ọtẹn nokpia Thierry keghi kha wẹẹ : “ Ikueta nii ghi fo nẹ , vbe etẹn ye kpe obọ , I na sikẹ ọvbokhan mwẹ nọ rẹn wẹẹ , ‘ De ehe ne ima gha yo ? ’
Ọvbokhan mwẹ na wẹẹ ọni irẹn wa vbe mu roro na . ”
Vbe iyeke ọni , iran na suẹn gha ru emwamwa .
Nadia keghi kha wẹẹ : “ Ma na gha fẹko fian emwi ne ima mwẹ kanmwa a te miẹn wẹẹ ehia na do gua ẹkpo enẹ ne a mu ye ehe . ”
Obọ iye ọmwa : Nadia kevbe Marie - Madeleine ; Obọ erha ọmwa : Thierry
Ukpo 2006 ẹre iran ghi sẹ Madagascar . Awarọkpa nii , ẹre iran wa ya suẹn gha sọyẹnmwẹ iwinna ikporhu iyẹn nọ maan .
Nadia keghi kha wẹẹ : “ Emwa ne ima miẹn vbe ikporhu wa ya ima sọyẹnmwẹ . ”
Etẹn na keghi werriẹ aro daa isievẹn vbe ukpo ehan ghi gberra nẹ .
Marie - Madeleine nọ re iye Nadia keghi miẹn odekun vbe France . Ọ na dee bun obọ , ọ na vbe va uhunmwu .
Thierry vbe Nadia ghi gu ọbo ebo nọ gbaro ghe iye Nadia guan nẹ , iran na wẹẹ nọ gha die Madagascar .
Vbe ẹghẹ ne a kha na , iye Nadia sẹ ukpo 80 nẹ , ọrheyerriọ , ekhọe hia ẹre ọ ya kue ye itie nii .
Te ọtẹn nokhuo na ghi gha gbe I ma rẹn wẹẹ irẹn ghẹ bu ivbi ẹre gha rrie Madagascar ra ?
Ẹo . Ọ keghi kha wẹẹ : “ Emwi vbe gha lọghọ ugbẹnso rhunmwuda ẹvbo ni ke rre lughaẹn ne Madagascar .
Agharhemiẹn wẹẹ egbe khian ọmaẹn nẹ , I ye mwẹ esa ne I ye vbe iko .
Emwi nọ wa vbe ya mwẹ ghọghọ ọre wẹẹ , ne I na do gu ivbi mwẹ dia , ma mu idobo ye iwinna ugamwẹ ọghe iran nọ wa biẹ ọmọ esi vbe otọ ẹvbo na . ”
Vbe Riana ya ọta guan vbe urhuẹvbo Tandroy
Riana keghi re ọtẹn nokpia nọ rre odẹ ukpo 22 .
Odin ne otọ na maan emwi okọ na tie ẹre Alaotra Mangoro , nọ rre odẹ ọlarre owẹn ọghe Madagascar ẹre ọ na waan .
Ọ wa rẹn ebe rhunmwuda ọni , ọ kegha hoo nọ yo owebe nọ yo .
Avbe Osẹe Jehova ghi suẹn gha maa re emwi vbe Baibol , ọ na fi ekhọe werriẹ .
Ọ keghi kha wẹẹ : “ I keghi hia ni rherhe ladian vbe owebe nogieva . I na yan ma e Jehova wẹẹ , ‘ I ma na gbokhuẹre vbe edanmwẹ nokiekie , I wa suẹn iwinna arọndẹ . ’ ”
Ọ ghi gele ladian nẹ , ọ na mu eyan rẹn sẹ .
Irẹn vbe ọtẹn nokpia ọkpa nọ vbe arọndẹ na gba mu owa , ọ na miẹn iwinna ọghe ovbi ẹghẹ kherhe , erriọ ya suẹn iwinna arọndẹ .
Ọ wẹẹ : “ Ọna ọre azẹ nọ ghi maan sẹ ne I ru . ”
Evbibiẹ Riana kevbe etiọnrẹn ma rẹn emwi nọ si ẹre ne ọ ma na ghi kue yo owebe nọ yo .
Riana keghi kha wẹẹ : “ Erha mwẹ , ọtien erha mwẹ kevbe ọtien iye mwẹ kegha gbagba re yọ mwẹ egbe ne I yo owebe nọ yo sokpan I ma zẹdẹ hoo ne emwi rhọkpa mu idobo ye iwinna arọndẹ ne I ru . ”
Vbe ọ ma he kpẹ vba , e Riana na suẹn gha ru emwamwa nọ gha rrie ehe ne a na gualọ iyobọ etẹn .
Vbọ ya iziro na la re ekhọe ?
Ọ keghi kha wẹẹ : “ Avbe oyi keghi gbe urho la ughugha ima , iran na viọ emwi mwẹ nibun .
Emwi nọ sunu nii keghi ya mwẹ yerre , emwi ne Jesu tae vbekpae emwi ewe ne a ‘ si koko ye ẹrinmwi . ’
I na ghi ta mu olọ yan rẹn wẹẹ , I gha hia ne I do gha re ọmwa nọ fe vbe odẹ ọghe orhiọn . ”
( Mat 6 : 19 , 20 ) Riana na si gha rrie ehe ne amẹ i na rherhe rhọ vbe odẹ ahọ ọghe Madagascar . Ke ehe ne irẹn ka ye gha rrie evba , ọ sẹ ibiriki 800 . Ọ yevbe ne a ke Eko rrie Kano .
Odin nii ẹre Ivbi Antandroy ke rre .
Vbọzẹe ne ọ na gha rrie evba ?
Uki ọkpa ọre he ye ne Riana suẹn gha gu ikpia eva ne ivbi Antandroy ruẹ e Baibol , vbe avbe oyi do rra re .
Ọ keghi ruẹ ifiẹmwẹ eso vbe urhuẹvbo nii . Ọ na vbe do rẹn wẹẹ emwa nibun vbe odin nii , ma he họn ikporhu iyẹn nọ maan ọghe Arriọba .
Riana keghi kha wẹẹ : “ I keghi na erhunmwu gie Jehova nọ ru iyobọ mẹ , ne I sẹtin ya kporhu vbe ehe ne a na zẹ urhuẹvbo e Tandroy . ”
Isievẹn ẹre Riana ka wa werriẹ aro daa vbe ọ sẹ evba .
Ọ ma miẹn iwinna .
Okpia ọkpa na tama rẹn wẹẹ : “ Vbọ ya ruẹ gha die emwa ?
Te emwa ke ediran kpa ya gha gualọ iwinna vbe ehe ne uwẹ ke gha dee . ”
Uzọla eva ghi gberra nẹ , Riana na gha rrie asikoko odin .
Igho rhọkpa ma ghi gha gu ẹre vbe ọ kpa hin owa rre , iro na han rẹn .
Ọ ghi rre ẹdẹ nokiekie ọghe asikoko odin nii , ọtẹn nokpia ọkpa na zin igho yọ re umẹkpo .
Igho nii ẹre ọ ghi miẹn ya gha rrie owa , ọ na vbe sẹ ọre ya suẹn ẹki e yogọt .
Riana keghi kha wẹẹ : “ E Jehova keghi ru iyobọ mẹ vbe ẹghẹ nọ khẹke ne I mieke na sẹtin ye gha ru iyobọ ne emwa ni ma he rẹn ọnrẹn . ”
Te iwinna wa vbe kpọ kua vbe iko .
Riana na vbe kha wẹẹ : “ Ẹghẹ hia ẹre I ya ya ọta azagba guan .
Uzọla eveva ẹre ọ ya sẹ mwẹ egbe .
E Jehova gele wa ya otu ọghẹe maa mwẹ emwi . ”
Do fi ebanban , Riana ye ru iyobọ ne emwa nibun ni hoo ne iran ruẹ vbekpae Jehova , vbe odin ne a na zẹ urhuẹvbo Tandroy vbe Madagascar .
E Jehova keghi rhie ilẹkẹtin ne ima wẹẹ , ‘ ọmwaikọmwa ne ọ ghi nọ afiangbe vbe otọe nii , Osanobua ẹmwata gha fiangbẹe . ’
( Aiz 65 : 16 ) E Jehova gha fiangbe ima deghẹ ima hia re vbe odẹ ke odẹ ne ima ya ru sayọ vbe ugamwẹ ọghẹe .
Yerre wẹẹ ima ka guan kaẹn Sylviana vbe omuhẹn ban .
Irẹn ẹre ọ khare wẹẹ irẹn ma yayi ighẹ irẹn gha sẹtin ya kporhu vbe ihe ọvbehe .
Vbọzẹe ne ọ na kha vberriọ ?
Ọ keghi kha wẹẹ : “ Owẹ iye ọmwa mwẹ keghi ya Z ( 9 cm ) tẹkpu sẹ owẹ erha ọmwa mwẹ , rhunmwuda ọni , te I fi owẹ , vbene i tẹ khian kherhe , egbe wọọ mwẹ nẹ . ”
Sylviana ( rre obọ iye ọmwa ) Sylvie Ann ( rre obọ erha ọmwa ) Doratine ẹre ọ rre adesẹneva vbe ẹdẹ nọ dinmwiamẹ
Vbe ukpo 2014 , Sylviana vbe ọtẹn nokhuo ne iran gba rre iko ọkpa , ne a tie ẹre Sylvie Ann na koko gha rrie igue ọkpa . Arọndẹ ẹre ọtẹn nokhuo na khin .
Ke ẹvbo iran gha rrie igue nii , ọ rree sẹ ibiriki 53 .
Agharhemiẹn wẹẹ ọ ma gha khuẹrhẹ , Sylviana ye sẹtin ru emwi nọ rrọọ ekhọe .
E Jehova wa fiangbe ẹrhiọn nọ loo ro . Ọ keghi kha wẹẹ : “ Ọ ghi rre odẹ ukpo ọkpa ne I he gbe vbe igue ne ima kpa gha rrie , okhuo ọkpa ne a tie ẹre Doratine , ne I ghaa gu ruẹ e Baibol keghi dinmwiamẹ vbe asikoko ọghe otako . ”
Emwi ẹwaẹn ọghe etẹn na , ni ya kporhu vbe ehe ne a na gualọ iyobọ etẹn rhiẹre ma wẹẹ , ma gha hia ne ima ru sayọ vbe ugamwẹ e Jehova , agharhemiẹn wẹẹ ima werriẹ aro daa isievẹn , ma ghi gele do miẹn ẹmwata nọ rre ebe Aizaia vbe arrọọ ọghe ima nọ khare wẹẹ : “ I gha ya uwa wegbe , I gha yi uwa obọ . ”
( Aiz 41 : 10 ) Ọna keghi ya ima sikẹ e Jehova sayọ .
Yevbesọni , ma ghaa ya ekhọe hia rhiegbe ladian vbe ako ne ima ye ra vbe otọ ẹvbo ọvbehe , te ima yae mu egbe khẹ iwinna ne ima khian ru vbe agbọn ọgbọn .
Didier , ne ima ka guan kaẹn sin keghi kha wẹẹ , “ ma gha ya kporhu vbe ako ne a na gualọ iyobọ etẹn , te ima yae mu egbe khẹ iwinna nọ dee vbe odaro . ”
Ma yaro yọ wẹẹ , etẹn ima nibun gha vbe ya ekhọe hia rhiegbe ladian !
Otọ ẹvbo ne etẹn ni rre do kporhu vbe Madagascar ke rre ẹre a gbẹnnẹ ye ototọ mwa : Canada , Czech Republic , France , Germany , Guadeloupe , Luxembourg , New Caledonia , Sweden , Switzerland , the United Kingdom kevbe United States .
School for Kingdom Evangelizers ẹre ọ ghi rhihe owebe nii .
Etẹn ni rre iwinna ugamwẹ ọghe ẹghẹ hia vbe otọ ẹvbo ọvbehe , ni rẹnrẹn ighẹ iran gbegba , sẹtin gbẹn gie otu wẹẹ iran hoo ne iran yo owebe na , vbe otọ ẹvbo ne iran ke rre ra ehe ọvbehe ne a na ya urhuẹvbo iran maa etẹn emwi vbe owebe na .
Gha nọ ẹmwẹ iran ni ke iko ne u ye kpa ya ru iyobọ vbe ihe ọvbehe .
Nọ iran vbene iwinna ugamwẹ ghi vbe ye hẹ . — Itan 17 : 17 ; 25 : 25 .
U sẹtin gu iran gualọ iwinna vbe owa , ne iran gha sẹtin ke ehe ne iran kpa gha rrie gha ru , ne iran miẹn ya gha gaga egbe .
U sẹtin vbe rhie iran vbe iwinna vbe iran gha sẹ owa vbe ovbi ẹghẹ kherhe . — Iwinna 18 : 1 - 3 .
U sẹtin ru iyobọ ehe ne iran gha dia ne iran , vbe iran gha do winna ra vbe iran gha mu otuẹ sẹ owa . — 3 Jọn 5 - 8 .
Deghẹ etẹn vbenian rre iko ne u ye , gi iran rẹn wẹẹ , u gbọyẹmwẹ ye iwinna ne iran ru .
Tian iran ye ẹrhiọn ne iran loo ya ruẹ urhuẹvbo ọgbọn .
Nọ ẹmwẹ ẹgbẹe iran .
Emwamwa ọghe iku isasegbe ra ọghe irọkhegbe ghaa rrọọ , gie na tie iran .
Gi iran gha mwẹ agbẹkunsotọ . — Mat 19 : 29 .
Evbagbẹn nọhuanrẹn ọghe ukpo 2018 : ‘ Ẹtin i khian fo iran ni mu ẹtin yan iyobọ Enọyaẹnmwa . ’ — AIZ 40 : 31 .
IHUAN : 3 , 47
Aizaia 40 : 26
Matiu 11 : 28 - 30
2 Kọrinti 12 : 9 , 10
De ọlọghọmwa ne ima werriẹ aro daa ? De emwi nọ ya ẹko rhiẹnrhiẹn e Jehova ?
( Ghee efoto ni rre omuhẹn . )
TE ỌLỌGHỌMWA wa gba ehe hia vbe agbọn Esu ne ima ye na .
Etẹn ni ghaan , ma rẹn wẹẹ , emwi i zẹdẹ khuẹrhẹ ne uwa .
Nibun vbuwe uwa khuọnmwi emianmwẹ nọ wegbe .
Eso ni khian eniwanrẹn nẹ ye gbaroghe evbibiẹ iran ni khian ọmaẹn ghẹghẹghẹ .
Eso vbe hia vbe odẹ ke odẹ ne iran sẹtin kpemehe emwi ikpakpa ne ẹgbẹe iran .
Ma vbe rẹn wẹẹ , etẹn ima nibun wa ya uhukpa werriẹ aro daa ọlọghọmwa nibun !
Ọlọghọmwa vbenian keghi gbe ẹghẹ kevbe igho . Erriọ a vbe ya loo ẹrhiọn yọ .
Ọrheyerriọ , ilẹkẹtin ne uwa mwẹ yan eyan ọghe Osanobua i beghe . Wa mwẹ amuẹtinyan nọ wegbe wẹẹ , emwi hia gha dunna vbe odaro .
Ọna wa ya ẹko rhiẹnrhiẹn e Jehova !
De igiọdu ne ima miẹn vbe Aizaia 40 : 29 ? De abakuru nọ wegbe ne ima gha sẹtin ru ?
U sẹtin zẹdia gha roro ẹre wẹẹ , ọlọghọmwa ne u ye kpọlọ sẹ ruẹ gbe , vbe na miẹn wẹẹ te a wa zẹ yan uwẹ ọkpa .
Deghẹ u zẹdia mwẹ iziro vbenian , ẹi re uwẹ ọkpa .
E Baibol gi ima rẹn wẹẹ , eguọmwadia Osanobua nẹdẹ vbe gha mwẹ iziro ekhọe vbenian .
( 1 Ọba 19 : 4 ; Job 7 : 7 ) Ne iran gha te ya gi ẹtin fo iran , iran keghi ya egbe kọ e Jehova .
E Jehova ma yangbe iran , irẹn ọre Osanobua nọ “ rhie ẹtin ne iran ne ẹtin fo . ”
( Aiz 40 : 29 ) Ọ keghi re emwi nọ da ọmwa wẹẹ , etẹn eso vbe ẹghẹ ne ima ye na , keghi kpa hin otu e Jehova rre , rhunmwuda iran roro ẹre wẹẹ , iran gha ru vberriọ , egbe ghi rọkhọ iran .
Te etẹn vberriọ ghee ugamwẹ Osanobua vbe na ghee ihẹ nọkhua . Etẹn vbenian ghi dobọ Ẹmwẹ Osanobua na tie yi , iran i ghi yo iko , iran i ghi vbe yo ikporhu .
Afiangbe nọkhua ẹre etẹn vberriọ mu fua .
Ọna ọre emwi ne Esu gualọ .
( a ) De emwi ne ima gha ru ne Esu ghẹ sẹtin si ima digiẹn vbe odẹ ọghe orhiọn ?
( b ) De emwi ne ima khian ziro yan vbe ako iruẹmwi na ?
Esu i zẹdẹ hoo ne ima rhiegba ye iwinna ugamwẹ , rhunmwuda ọ rẹnrẹn wẹẹ ima gha rhiegba ye iwinna ugamwẹ , ma ghi deziẹn vbe odẹ ọghe orhiọn .
Nọnaghiyerriọ , ẹghẹ ne ọ ya yevbe ne ẹtin fuẹ ra iro han ruẹ , ghẹ khian rree ne Jehova .
Ẹghẹ vbenian ẹre ọ khẹke ne u ya sikẹ e Jehova sayọ rhunmwuda , ọ gha ya ruẹ “ mudia gbain , ” ọ ghi vbe rhie “ ẹtin kevbe ẹyotọ ne ọ deziẹn ” nuẹn .
( 1 Pit 5 : 10 ; Jems 4 : 8 ) Vbe ako iruẹmwi na , ma gha ziro yan emwi eva nọ gha sẹtin si ima ghee iyeke vbe ugamwẹ Osanobua . Ma gha vbe ziro yan iyobọ ne ima gha miẹn vbe ima ghaa lele ilele ni rre Baibol .
Sokpan ma gha ka guan kaẹn ẹtin ne Jehova mwẹ , zẹvbe nọ rre ebe Aizaia 40 : 26 - 31 , nọ rhiẹre ma wẹẹ , irẹn gha sẹtin rhie ẹrhiọn ye eguọmwadia re iwu .
De emwi ne ima miẹn ruẹ vbe ebe Aizaia 40 :⁠ 26 ?
Tie Aizaia 40 : 26 .
Ke na ya bu agbọn tua agbọn gha dee , a ma he miẹn ọmwa rhọkpa nọ sẹtin ka inu orhọnmwẹ ni rre orere iso .
Avbe umẹwaẹn keghi yayi wẹẹ , orhọnmwẹ ni rre ititi orhọnmwẹ ne a tie ẹre Milky Way galaxy sẹ odẹ uye 400 ( 400 billion ) .
Vbene avbe orhọnmwẹ na bun sẹ , te Jehova he dọmwadọghẹe eni .
De emwi ne ọna maa ima re vbekpae Jehova ?
Adeghẹ aro e Jehova sẹ otọ vbe egbe avbe evbayi ne ẹi mwẹ arrọọ , inu ghi nọ ne ima ni gae . Ma keghi ga e Jehova rhunmwuda ima hoẹmwẹ ọnrẹn , ẹi re rhunmwuda wẹẹ , erriọ ya yi ima .
Ọna ẹre ọ wa ya ẹko rhiẹnrhiẹn ọnrẹn .
( Psm 19 : 1 , 3 , 14 ) E Jehova rẹn ima sẹ otọ ibiẹ .
Uhiẹn ya sẹ egbe eto ne uhunmwu ima , te Jehova “ ka ehia gba . ”
( Mat 10 : 30 ) Ọsian vbe rhie ilẹkẹtin ne ima wẹẹ : “ E Nọyaẹnmwa ẹre ọ gbaroghe iran ni họn ẹmwẹ nẹẹn . ”
( Psm 37 : 18 ) Vbene ẹmwata , e Jehova rẹn edanmwẹ ne edọmwadẹ ima la gberra , ọ gha vbe sẹtin rhie ẹrhiọn ye ima iwu ne ima sẹtin zinegbe .
Vbọ ya ima yayi wẹẹ e Jehova gha sẹtin rhie ẹrhiọn ye ima iwu ?
Tie Aizaia 40 : 28 .
E Jehova ọre Ẹzi ọghe ẹtin hia .
Vbe igiemwi , gi ima guan kaẹn ẹtin ne Osa ya yi ovẹn .
Umẹwaẹn ọkpa ne a tie ẹre David Bodanis keghi kha wẹẹ : “ Te ẹtin nọ ladian vbe ovẹn vbe ibuanro ọkpa yevbe uye nibun ọghe ugbe ne ọwẹwẹ , nọ gha sẹtin fuẹn emwa hia vbe uhunmwu otagbọn . ”
Umẹwaẹn ọvbehe yevbe kha wẹẹ ẹtin nọ ke “ awanwan ovẹn ladian . . . vbe ibuanro ọkpa kẹkan , gha sẹtin ru iyobọ nọ khẹke ne emwa nagbọn vbe ọwara ukpo 200,000 ” !
Vbene ẹmwata , e Jehova nọ yi ovẹn gha vbe sẹtin rhie ẹrhiọn ya ima iwu , ne ima mieke na sẹtin guẹ loo ighẹ ọlọghọmwa ne ima rhirhi werriẹ aro daa .
Te ihẹ ne Jesu mu ne ima ye hoghaa . De odẹ nọ khin ? De vbene ọ ya ya egbe rọkhọ ima hẹ ?
Tie Aizaia 40 : 29 .
Ugamwẹ e Jehova keghi ya ima sọyẹnmwẹ .
E Jesu keghi tama erhuanegbe ẹre wẹẹ : “ Wa rhie urọnghọn mwẹ ye urhu uwa . ”
Sokpan ọ na vbe rhie tẹ wẹẹ : “ Wa gha miotọ na hẹwẹ .
Urọnghọn ne I gha rhie ne uwa ye rọkhọọ , ihẹ ne I gha mu ne uwa ye hoghaa . ”
( Mat 11 : ​ 28 - 30 ) Ẹmwata ne uhunmwu ẹmwẹ wa gele na khin !
Ugbẹnso , vbene ima te gha rhie iko ra ikporhu , osi ọghe agbọn na sẹtin ya egbe wọọ ima sẹrriọ wẹẹ , ọkhọnmwẹ ọkhọnmwẹ ẹre ima ghi ya yo .
Sokpan ma gha ghi sẹtin yo rre nẹ , egbe ghi fu ima rre khuẹrhẹ , ẹrhiọn ghi vbe la ima iwu .
Ọna ẹre ọ ghi ru iyobọ ne ima ya sẹtin gu ọlọghọmwa ne ima ye loo .
Vbene ẹmwata , iwinna ne Jesu waa ima re keghi re nọ fu ọmwa egbe rre !
Taa emwi ẹwaẹn nọ rhiẹre ma wẹẹ ẹmwẹ nọ rre ebe Matiu 11 : ​ 28 - 30 i defua .
Ọtẹn nokhuo ọkpa ne a tie ẹre Kayla kegha khuọnmwi okpe emianmwẹ eha ; egbewọmwẹ ne ẹi fo kevbe afierhan ọghe ohanabe kẹ kevbe emianmwẹ ẹrherhe nọ si akhiẹ ye ọmwa egbe vbe ẹghẹ hia ( depression ) .
Rhunmwuda ọna , iko ne a yo kegha lọghọ ẹre .
Sokpan vbe ọ ghi sẹtin ziga yo iko vbe ẹdẹ ọkpa , ọ keghi kha wẹẹ : “ Ọta ne ọtẹn nọ yan ọta azagba ya guan keghi rhie igiọdu mẹ rhunmwuda , egbewọmwẹ vbe odẹ ọghe orhiọn ẹre ọ wa guan kaẹn .
I ma rẹn ẹghẹ ne ameve ya rhọ kua vbe aro mwẹ vbe ọtẹn nokpia nii ghi ya ọta guan .
Ọta nii keghi ye mwẹ re rre wẹẹ , ọ ma khẹke ne I gha gbẹ ẹdẹ iko re . ”
Ọ ma sẹtin ghọghọ ne ọ na sẹtin yo iko vbe ẹdẹrriọ !
8 , 9 .
De emwi ne ukọ e Pọl ya ẹmwẹ na kha : “ Ẹghẹ ne I ya vburriẹ ẹre I ya mwẹ ẹtin sẹ ” ?
Tie Aizaia 40 : 30 .
Ẹi mwẹ vbene ima fuẹrọ sẹ hẹ , emwi nibun rrọọ ne ima i sẹtin ya ẹtin obọ ima fian gbua .
Ọ khẹke ne ima hia rẹn ọna .
Agharhemiẹn wẹẹ ọmwa nọ wẹro ẹre ukọ Pọl ghaa khin , ẹi re emwi hia ne ọ hoo nọ ru , ẹre ọ sẹtin gha ru .
Ọ ghi fannọ otọ ẹko ẹre ma Osanobua , Osanobua na tama rẹn wẹẹ : “ Ẹsọhẹ mwẹ ọkpa ọre emwi ne ọ khẹke ne u gha mwẹ . ”
E Pọl wa rẹn emwi ne Osanobua ya ẹmwẹ na kha , ọna ẹre ọ zẹe ne Pọl na kha wẹẹ : “ Ẹghẹ ne I ya vburriẹ ẹre I ya mwẹ ẹtin sẹ . ” ( 2 Kọr 12 : 7 - 10 , NW . )
De emwi ne Pọl ya ẹmwẹ na kha ?
Ọ keghi wa vẹẹ ne Pọl rẹn wẹẹ , emwi bun ne irẹn i khian sẹtin ya ẹtin obọ irẹn ru vbe ẹi re te Osanobua ru iyobọ nẹẹn .
Orhiọn nọhuanrẹn ọghe Osanobua ẹre Pọl ghaa hẹnhẹn egbe yan vbe ẹghẹ ke ẹghẹ ne ẹtin ya fuẹ .
Orhiọn nọhuanrẹn ẹre Osanobua vbe ya gha ru iyobọ ne Pọl , nọ mieke na sẹtin ru iwinna ne ẹi ghẹ sẹtin ya ẹtin obọ re ru .
Erriọ vbe ye ne ima .
Ma gha hẹnhẹn egbe yan e Jehova , ọ gha vbe ya ima deziẹn vbe ẹtin gha fo ima .
De vbene Jehova ya ru iyobọ ne Devid hẹ , nọ mieke na sẹtin guẹ loo ighẹ ọlọghọmwa nọ ghaa ye ?
Ọsian ighẹ e Devid wa vbe miẹn iyobọ orhiọn nọhuanrẹn ọghe Osanobua .
Vbe ihuan nọ so , ọ keghi kha wẹẹ : ‘ U rhie ẹtin mẹ ne I ya gu avbe eghian mwẹ gbinna kevbe ẹtin ne I ya san rra ogba ne iran ya khẹ egbe . ’
( Psm 18 : 29 ) Ọ mwẹ ọlọghọmwa eso ni yevbe egbe ekẹn ne ghete , ne ima i sẹtin tobọ ima san rra , vbe ẹi re te Jehova ru iyobọ ne ima .
De vbene orhiọn nọhuanrẹn ya ru iyobọ ne ima hẹ vbe ima ghaa rre uwu ọlọghọmwa ?
Tie Aizaia 40 : 31 .
Oghohọn i ya ẹtin obọ re tin vbe ẹghẹ hia .
Ẹghẹ eso , ẹhoho nọ mwẹ ọghae ẹre ọ ru iyobọ nẹẹn ya gha tin khian vbe ne ẹi na gbe ifuẹn .
Ọna ẹre ọ zẹe ne ẹi na loo ẹtin gbe .
Ma gha vbe werriẹ aro daa ọlọghọmwa nọ wegbe , te ọ khẹke ne ima ye oghohọn rre .
Rinmwian e Jehova nọ ya “ Orhiọn Nọhuanrẹn ” ne ọ ya yi ọmwa obọ kpa ruẹ ihẹ .
( Jọn 14 : 26 ) Nọ wa ya maan ọre wẹẹ , a i miẹn ẹghẹ ne ima ya nọ iyobọ orhiọn nọhuanrẹn , ne Osanobua i na ru ẹre ne ima .
Ẹghẹ ne ima ya kakabọ gualọ iyobọ orhiọn nọhuanrẹn ọre deghẹ ima vbe ọtẹn ne a gba rre iko na muan egbe ẹmwẹ .
Vbọ mobọ si imuaẹmwẹ vberriọ ?
12 , 13 . ( a ) Vbọ mobọ si imuaẹmwẹ ye uwu ẹkpo etẹn vbe iko ?
( b ) De emwi ne okha e Josẹfi maa ima re vbekpae Jehova ?
Rhunmwuda , emwa ni ma gba ẹre ima hia khin .
Nọnaghiyerriọ , ẹmwẹ ne a ma gua mu ye owa kevbe uyinmwẹ ọghe etẹn na gba ga sẹtin ya ohu mu ima ugbẹnso . Ma sẹtin vbe ru emwi nọ gha ya ohu mu iran .
Edanmwẹ vbenian keghi lọghọ ne a la gberra .
Emwi vbenian gha sunu , e Jehova i wa ya odẹ ọghe oyunnuan sọfurre yọ .
Ọ ghi kie ẹkpotọ yọ ne ima ya rhiẹre ma wẹẹ ima hoẹmwẹ etẹn ima , vbene irẹn vbe hoẹmwẹ iran , agharhemiẹn wẹẹ emwa ni ma gba ẹre iran khin .
E Jehova ma yangbe e Josẹf , ẹi khian vbe yangbuẹ ( Ghee okhuẹn 13 )
Okha e Josẹf rhiẹre ma wẹẹ e Jehova i degue eguọmwadia ẹre ne iran ghẹ miẹn edanmwẹ .
Vbe Josẹfi rre igbama , etiọnrẹn ni ghaa gbọvo ẹre keghi khiẹn ọnrẹn zẹvbe ọviẹn gha rrie Igipt .
( Gẹn 37 : 28 ) E Jehova bẹghe ẹre vbe Josẹfi rre ibavbaro , agharhemiẹn wẹẹ ọ ma ru khọ .
Ọ da e Jehova vbe Josẹfi rri oya , sokpan ọ ma zẹ emwi ru .
E Jehova ma vbe ru emwi rhọkpa vbe a fi e Josẹfi fi eghan rhunmwuda uigiasiẹn ne ọvbokhan e Pọtifa ba re .
Sokpan , ọ mwẹ ẹghẹ ne Osanobua ya gele yangbe Josẹfi ra ?
Hiehie !
E Baibol khare wẹẹ : “ Nọyaẹnmwa mudia ne Josẹf , ọ na gi ẹre gha miẹn arudinnodẹ vbe emwi ne ọ ru hia . ” — Gẹn 39 : 21 - 23 .
De emwi esi na lae miẹn deghẹ ima ma “ rhie otọ ” ne ohu ?
E Devid keghi re ọmwa ọvbehe nọ wa vbe rri oya ọghe ohanabe ba ẹmwẹ emwi nọ ma ru .
Ọrheyerriọ , e Devid ma gha mu ohu ne ai mu yotọ .
Nọghayayerriọ , ọ keghi kha wẹẹ : “ Ghẹ rhie otọ ne ohawa ra ohu , ọlọghọmwa ọre iran si rre . ”
( Psm 37 : 8 ) Ọ ma khẹke ne ima “ rhie otọ ” ne ohu , rhunmwuda , ọ keghi re odẹ ọkpa kpataki ne ima ya ya egbe tae Jehova ne ẹi “ rri ima oya . . . ba ẹmwẹ abakuru mwa . ”
( Psm 103 : 10 ) Deghẹ ima i mu ohu gberra egbe , umamwẹ ọghe egbe ima nọ .
Ohu sẹtin si e hypertension kevbe emianmwẹ ne ẹi ya ọmwa hiọnrọn sotọ ẹse .
Ọ sẹtin vbe mu emwi eso rhia vbuwe egbe , vbene a ghee udu ( liver ) kevbe emwi nọ ya evbare sotọ vbuwe ẹko ( pancreas ) .
Ohu ghaa mu ima , aro i ghi gbannọ ima .
Ohu sẹtin vbe ya iro haan ọmwa ra ọ sẹtin si akhiẹ .
Sokpan e Baibol khare wẹẹ : “ Ekhọe ne ọfumwegbe ye , te ọ ye egbe rran ọmwa . ”
( Itan 14 : 30 ) De emwi nọ khẹke ne ima ru deghẹ ọtẹn na ru emwi nọ sọnnọ ima ?
Ọ khẹke ne ima ya ibude ni rre Baibol ru emwi .
15 , 16 .
Deghẹ ọtẹn na ru emwi nọ gele sọnnọ ima , de obẹlẹ ne ima gha la ne ima mieke na sẹtin ru adọlọ ?
Tie Ẹfisọs 4 : 26 .
Ẹi kpa ima odin deghẹ emwa ni rre uwu agbọn ya obọ atosi mu ima , sokpan ọmwa ima vbuwe ẹgbẹe ra ọtẹn ne a gba ga na yin vberriọ daa ima , ọ ghi balọ ima sẹ ugboloko .
Te ima khian ghi gha gu ọtẹn nii ru eghian rhunmwuda ọ ru emwi nọ da ima ra ?
Ma gha zẹgiẹ ru adọlọ zẹ vbene Baibol khare ra ?
Ma ghaa si ẹre tan vbe otọ , ọ do gha lọghọ ne ima sẹtin ru adọlọ .
Deghẹ emwi ne ọtẹn ru ima re ma sẹtin fo vbe ekhọe ima , de obẹlẹ ne ima gha la ne ima sẹtin ru adọlọ ?
Okaro , ya ekhọe hia na erhunmwu gie Jehova .
U vbe rinmwian e Jehova nọ ru iyobọ nuẹn ne u mieke na sẹtin gu ọtẹn nii guan vbe odẹ ne khuẹrhẹ .
Yerre wẹẹ , ọsie Jehova ẹre ọtẹn nii khin .
( Psm 25 : 14 ) Osanobua hoẹmwẹ ọnrẹn .
Obọ esi ẹre Jehova ya mu avbe ọsiọre , ọ vbe hoo ne u ru vberriọ .
( Itan 15 : 23 ; Mat 7 : 12 ; Kọl 4 : 6 ) Nogieva , mwamwa ẹmwẹ ne u khian taa yotọ .
Ghẹ gha roro ẹre wẹẹ , te ọtẹn nii wa mema ru emwi nọ da ruẹ vberriọ .
Ughaghe ọ ma gheghe ruẹ .
A sẹtin vbe miẹn wẹẹ , wẹ tobọ uwẹ mwẹ ako ne u ma na musọe .
Ọ ghaa yerriọ , hia ne u miẹn ọnrẹn yi .
U sẹtin suẹn ẹmwẹ ne u khian tama rẹn vbenian : “ Ughaghe imẹ ẹre ọ ma mwẹ izinegbe sẹ , sokpan ẹmwẹ ne u tama mwẹ nodẹ wa . . .
” Deghẹ okhian nii ma biẹ ọmọ esi , ghẹ gi egbe wọọ .
U ye gualọ ẹkpotọ ọvbehe ne u ya ru adọlọ .
Mu ẹmwẹ ọtẹn nii ye erhunmwu .
Rinmwian e Jehova nọ fiangbẹe kevbe nọ ru iyobọ nuẹn ya rhie aro tua ako ne ọtẹn nii na maan .
Vbọrhirhighayehẹ , gha mwẹ ọnrẹn vbe orhiọn wẹẹ , ẹko rhiẹnrhiẹn e Jehova ye ẹrhiọn ne u loo ne u ya gu ọtuẹn nọ re ọsie Jehova ru adọlọ .
De odẹ ne Jehova ya ru iyobọ ne ima vbe ima gha ru orukhọ ? Vbọzẹe ne ọ na khẹke ne ima miẹn iyobọ na yi ?
Emwa eso keghi roro ẹre wẹẹ , e Jehova i ghi miẹn ugamwẹ ọghe iran yi rhunmwuda orukhọ nọ wegbe ne iran ru .
Ekhọe ghaa bu abe gbe iran , orhiọn iran i ghi sẹ otọ .
Ọba e Devid ne ekhọe re ghaa bu abe gbe keghi kha wẹẹ : “ Ẹghẹ ne I ma na miẹn orukhọ mwẹ kue , I kegha dọn ba ẹmwẹ eve ne I viẹ ne ebi ro .
Ke asọn kevbe avan ọre u ya rriọmwẹ oya . ”
E Devid keghi zẹ emwi ru zẹvbe ọmwa nọ gbegba vbe odẹ ọghe orhiọn .
Vbe ọ ghi ru ? E Baibol khare wẹẹ : “ I na miẹn orukhọ mwẹ kue ma ruẹn . . . wẹ keghi vbe ya orukhọ mwẹ hia bọ mwẹ . ”
( Psm 32 : 3 - 5 ) Adeghẹ u ru orukhọ nọ wegbe , e Jehova muegbe nọ ya yabọ ruẹ .
Sokpan , ọ khẹke ne u miẹn ọnrẹn yi ighẹ iyobọ ọghe ediọn vbe iko .
( Itan 24 : 16 ; Jems 5 : 13 - 15 ) Ghẹ si obọ ẹgogo ghee iyeke rhunmwuda , ọ sẹtin ya arrọọ etẹbitẹ la ruẹ ban .
A sẹtin miẹn wẹẹ ọ kpẹre ne Osanobua ya orukhọ ruẹ bọ ruẹ , sokpan ekhọe ruẹ ye fi ruẹ uwẹnrhiẹn ye orukhọ ne u ru vbe nẹdẹso . Vbọ ghi khẹke ne u ru ?
De vbene igiemwi e Pọl gha ya ru iyobọ ne emwa ni roro ẹre wẹẹ iran ma ghi somwa nọ gha rhie ugamwẹ ne Osanobua ?
Ọ mwẹ ẹghẹ eso ne ekhọe ọghe ukọ e Pọl vbe ya gha fi ẹre uwẹnrhiẹn ye orukhọ nọ ka ru .
E Pọl keghi kha wẹẹ : “ Mẹ ẹre ọ ghi re ne ọ kanmwa sẹ vbe uwu avbe ukọ hia , sẹrriọ wẹẹ , ọ ma te khẹke ne a gha tie mwẹ ukọ , rhunmwuda , te imẹ ghaa zẹ [ “ iko ” NW ] Osanobua kpokpo . ”
Sokpan , ọ na rhie tẹ wẹẹ : “ Vbekpa ẹsọhẹ Osanobua ọre I na re emwi ne I khin na . ”
( 1 Kọr 15 : 9 , 10 ) E Jehova keghi miẹn e Pọl yi agharhemiẹn wẹẹ , ọmwa nọ ma gba ẹre Pọl ghaa khin .
E Pọl gele wa rẹn wẹẹ Osanobua yabọ irẹn nẹ . Erriọ Osanobua gualọe yi .
Deghẹ u gele roro iro fi uyinmwẹ werriẹ nẹ , u na vbe miẹn orukhọ ruẹ kue ma ediọn , deghẹ esa rrọọ , gi orhiọn ruẹ sotọ .
Gha mwẹ ilẹkẹtin wẹẹ , e Jehova yabọ ruẹ nẹ .
Miẹn ayabọ ọghẹe yi . — Aiz 55 : 6 , 7 .
Vbọ re Evbagbẹn Nọhuanrẹn ọghe ukpo 2018 ?
Vbọzẹe ne a gha na kha wẹẹ ọ rre ye ẹghẹ ?
Zẹ vbene ufomwẹ agbọn Esu ya sikẹ otọ , erriọ ọlọghọmwa khian vbe ya gha gbe ogege .
Vbọrhirhighayehẹ , gha mwẹ ilẹkẹtin wẹẹ e Jehova nọ “ rhie ẹtin ne iran ne ẹtin fo kevbe ne egbe wọọ re ” gha ru iyobọ nọ khẹke nuẹn , ne u mieke na sẹtin mudia gbain ya sẹ ufomwẹ .
( Aiz 40 : 29 ; Psm 55 : 22 ; 68 : 19 ) Ẹghẹ ke ẹghẹ ne ima ya yo iko vbe ukpo 2018 , te ima khian gha ye ẹre rre ighẹ ẹmwẹ igiọdu nọ rre Evbagbẹn Nọhuanrẹn ọghe ukpo 2018 , nọ khare wẹẹ : ‘ Ẹtin i khian fo iran ni mu ẹtin yan iyobọ Enọyaẹnmwa . ’ — Aiz 40 : 31 .

“ U miẹn vbene ọ maan hẹ , u miẹn vbe ọ vbe rhiẹnrhiẹn hẹ ne emwa . . . gha gu egbe yin vbe ọfunmwegbe ! ” — PSM 133 : 1 .
IHUAN : 18 , 14
ya edọmwadẹ ima deziẹn vbe odẹ ọghe orhiọn ?
ku eguọmwadia Osanobua kugbe hẹ ?
gua ima kpa hẹ ne ima gha gu etẹn ima loo vbuwe akugbe ?
1 , 2 .
De ugie nọ khian ku emwa kugbe sẹ vbe ukpo 2018 ?
Vbọzẹe ?
( Ghee efoto nọ rre omuhẹn . )
VBE March 31 , 2018 , eguọmwadia Osanobua vbe uhunmwu otagbọn hia , gha si egbe koko do Ugie Ayere Ọghe Uwu E Kristi vbe ehe ughughan vbe owẹn a defua nẹ .
Ugie Ayere na , ne emwa Osanobua do ukpo ukpo , keghi re ugie nọ ku emwa kugbe vbe odẹ ọghe ọyunnuan .
Ugie ọvbehe i rrọọ ne a ya gie ẹre !
U miẹn vbene ẹko khian gha rhiẹnrhiẹn e Jehova kevbe Jesu hẹ , zẹ vbene etẹn vbe iko ughughan vbe uhunmwu otagbọn hia khian ya gha do Ugie Ayere na rhinrin ya sẹ ufomwẹ ọghe ẹdẹ ne ẹdẹrriọ .
E Baibol tae yotọ wẹẹ , “ agbọn ẹvbo ne ọmwa rhọkpa i sẹtin ka ” ni ke otọ ẹvbo , uniẹn kevbe urhuẹvbo ughughan rre gha ya urhu nọ la kha wẹẹ : “ Obọ Osanobua mwa ne ọ tota vbe ẹkete kevbe Oteghe Ohuan nii , ọre imiẹnfan mwa ke rre . ”
( Arhie 7 : 9 , 10 ) Vbe Ugie Ayere Ọghe Uwu E Kristi ne a do ukpo ukpo , odẹ ọghe ọyunnuan ẹre eguọmwadia Osanobua ya rhie urhomwẹ gie Jehova kevbe Jesu Kristi .
De inọta eso ne a gha zẹ ewanniẹn yi vbe ako iruẹmwi na ?
Vbe ako iruẹmwi na , ma gha miẹn ewanniẹn ọghe avbe inọta na : ( 1 ) De vbene dọmwadẹ ima gha ya mu egbe khẹ Ugie Ayere Ọghe Uwu E Kristi ne ima mieke na miẹn ere vbọ ?
( 2 ) De vbene Ugie na ya ya emwa Osanobua mwẹ akugbe hẹ ?
( 3 ) De emwi ne ima tobọ ima gha ru , ne akugbe na mieke na wegbe sayọ ?
( 4 ) Ọ mwẹ ẹghẹ ne a khian ya do Ugie Ayere nokiekie Ọghe Uwu E Kristi ra ?
Deghẹ a gha miẹn ẹghẹ vberriọ , de ẹghẹ nọ khian gha khin ?
Vbọzẹe ne ọ na khẹke ne ima gha rre Ugie Ayere Ọghe Uwu E Kristi ?
Muẹn roro vbene ọ ru ekpataki sẹ hẹ ne ima gha rre Ugie Ayere Ọghe Uwu e Kristi .
Yerre wẹẹ , iko ne a yo keghi re odẹ ọkpa ne ima ya rhie ugamwẹ ne Jehova .
Vbene ẹmwata , aro e Jehova kevbe ọghe Jesu wa sẹ otọ vbe egbe emwa ni hia vbe odẹ ke odẹ ne iran gha rre iko nọ ghi hiunsi sẹ vbe ukpo .
Ma hoo ne iran bẹghe ẹre wẹẹ , deghẹ ima ma sẹtin gha rre Ugie na , ẹi ẹmwẹ ima .
Ọ ghaa rhiema vbe uyinmwẹ ima wẹẹ iko ne a yo ru ekpataki vbe arrọọ ọghe ima , e Jehova ghi vbe miẹn emwi kpataki dayi nọ gha yae sẹ eni ima rae ye “ ebe ayere , ” ne a vbe tie ẹre “ ebe arrọọ . ”
Ebe na , ẹre a gbẹnnẹ eni emwa ni khian gha rrọọ vbe etẹbitẹ yi . — Mal 3 : 16 ; Arhie 20 : 15 , NW .
Ẹdẹ Ugie Ayere Ọghe Uwu E Kristi ghaa bu otọ , de odẹ ne ima khian ya ‘ gualọ otọ egbe ima , ne ima mieke na rẹn deghẹ ima gele rrọọ vbuwe iyayi ’ ?
Ẹdẹ Ugie Ayere Ọghe Uwu E Kristi ghaa bu otọ , ma sẹtin zẹ ẹghẹ kọ ya gha na erhunmwu , ma vbe gha ru erria yan vbene ọ wegbe sẹ hẹ ighẹ asikẹgbe ne ima gu e Jehova mwẹ .
( Tie 2 Kọrinti 13 : 5 . )
De odẹ ne ima khian ya ru ọna ?
Ma ghi ‘ gualọ otọ egbe ima , ne ima mieke na rẹn deghẹ ima gele rrọọ vbuwe iyayi . ’
Inọta vbenian gha ru iyobọ ne ima ya sẹtin gualọ otọ egbe ima ghee : ‘ Mẹ gele yayi wẹẹ otu ne Jehova loo ya ru ahoo ọghẹe ẹre imẹ ye ra ?
I hia vbene ẹtin mwẹ sẹ vbe iwinna ikporhu iyẹn nọ maan ra ?
Uyinmwẹ imẹ rhiẹre ma wẹẹ okiekie ẹdẹ ẹre a ye ra ? Ọ vbe rhiema vbe uyinmwẹ imẹ wẹẹ ufomwẹ agbọn Esu sikẹ otọ nẹ ra ?
Egbe amuẹtinyan ne I ghaa mwẹ dae Jehova kevbe Jesu vbe I ya egbe fiohan ẹre I ye mwẹ nia ra ? ’
( Mat 24 : 14 ; 2 Tim 3 : 1 ; Hib 3 : 14 ) Ma gha ra ru erria yan ewanniẹn ọghe avbe inọta na , ma gha rẹn deghẹ ima deziẹn vbuwe iyayi .
( a ) De odẹ ọkpa ne ima gha ya sẹtin la arrọọ ọghe etẹbitẹ ?
( b ) De vbene ọdiọn ọkpa vbe iko ya mu egbe khẹ Ugie Ayere Ọghe Kristi hẹ ? De emwamwa ne uwẹ gha vbe sẹtin ru ?
Odẹ ọvbehe ne ima gha ya mu egbe khẹ Ugie Ayere Ọghe Uwu E Kristi ọre ne ima gha tie ebe ne otu e Jehova he gbẹnnẹ ladian , ni guan kaẹn vbene Ugie na ru ekpataki sẹ hẹ .
( Tie Jọn 3 : 16 ; 17 : 3 . )
Odẹ ọkpa ne ima gha ya sẹtin la arrọọ ọghe etẹbitẹ ọre ne ima “ rẹn ” e Jehova , ma ghi vbe mu ẹtin yan Jesu nọ re Ukpọmọkpa ọghẹe .
Ugie na ghaa bu otọ , ma sẹtin hannọ ebe eso ne ima gha tie ni gha si ima kẹ Jehova kevbe Jesu sayọ .
Vbe ọwara ukpo nibun gha dee , ọna ọre emwi ne ọtẹn nokpia ọkpa ru , vbe Ugie Ayere ghaa bu otọ .
Agharhemiẹn wẹẹ ọkpẹre ne ọtẹn na ke ga zẹvbe ọdiọn vbe iko , ọ ye gualọ ebe Owa Ọkhẹ ni guan kaẹn Ugie Ayere Ọghe Uwu E Kristi kevbe ni guan kaẹn ahoẹmwọmwa ne Jehova kevbe Jesu Kristi rhiema , ọ dọlegbe tie dọmwadẹ uhunmwuta na , ọ vbe ru erria yan iran .
Ugbẹnso , ọ vbe rhie uhunmwuta ọkpa ra eva bae nọ ka tie .
Erriọ vbe ya tie ako ọghe Evbagbẹn Nọhuanrẹn ni guan kaẹn uwu e Kristi ni ladian ukpo ukpo .
Odẹ vbenian , ọtẹn na keghi do bẹghe ẹre wẹẹ , ukpo ukpo ẹre irẹn ya mwẹ irẹnmwi sayọ vbekpae Ugie Ayere Ọghe Kristi .
Sẹ ehia , ukpo ukpo ẹre ahoẹmwọmwa ne ọtẹn na mwẹ dae Jehova kevbe Jesu vbe ya wegbe sayọ .
Ebe na tie vbenian gha vbe ya ima gha gbọyẹmwẹ ye ẹse ne Jehova kevbe Jesu ru ne ima , ọ vbe ya ima hoẹmwẹ iran sayọ . Ọna gha ya ima miẹn afiangbe nọkhua vbe Ugie Ayere Ọghe Kristi .
( a ) De emwi ne Jesu ru vbe asọn ne ọ mu Ugie Ayere ọghe uwu ẹre gbọọ ?
( b ) Vbọ suigiẹ yọ wẹẹ e Jehova gele họn erhunmwu nii ?
Vbe asọn ne Jesu mu Ugie Ayere ọghe uwu ẹre gbọọ , ne irẹn vbe erhuanegbe ẹre na rhie Evbare Ota Enọyaẹnmwa , ọ keghi na erhunmwu ne erhuanegbe ẹre gha mwẹ akugbe zẹ vbene irẹn vbe Erhae gba rrọọ vbuwe akugbe .
( Tie Jọn 17 : 20 , 21 ) E Jehova wa họn erhunmwu ọghe Ovbi ẹre rhunmwuda ẹbo emwa nibun yayi wẹẹ , e Jehova ẹre ọ gie Jesu gha die agbọn .
Emwa ni rrie Ugie Ayere na ukpo ukpo , ẹre ọ suigiẹ yọ wẹẹ , Avbe Osẹe Jehova gele mwẹ akugbe .
Emwa ni ke otọ ẹvbo ughughan rre ẹre ọ koko do Ugie Ayere na vbe uhunmwu otagbọn hia .
Vbe ehe nibun , awua nọ deghẹ emwa ni kẹ otọ ẹvbo ughughan rre na si egbe koko rhunmwuda ugamwẹ .

Sokpan akugbe vbenian ẹre ọ yẹẹ e Jehova kevbe Jesu Kristi .
De ẹmwẹ akhasẹ ne Osanobua tama Ẹzikiẹl ?
Ma wa rẹn wẹẹ e Jehova ẹre ọ zẹe ighẹ ima mwẹ akugbe vbenian , ọna ẹre ọ si ẹre ne ẹi na kpa ima odin .
E Jehova ẹre tobọre tae yotọ .
Gi ima ziro yan ẹmwẹ akhasẹ ne Osanobua tama Ẹzikiẹl , nọ dekaan erhan ne a khian ku kugbe — “ erhan Juda ” kevbe “ erhan Josẹf . ”
( Tie Ẹzikiẹl 37 : 15 - 17 , NW . )
“ Inọta Ne Emwa Nọ ” nọ ladian vbe Watchtower ọghe July 2016 keghi rhan otọ re vbenian : “ E Jehova keghi tama Ẹzikiẹl wẹẹ ẹghẹ dee ne Agbẹnvbo Izrẹl khian ya dọlegbe gha mwẹ akugbe , iran ghi vbe werriegbe gha rrie Ẹvbo Ne A Ru Eyan Rẹn .
Ẹmwẹ akhasẹ nii vbe dekaan akugbe ne eguọmwadia Osanobua khian gha mwẹ vbe ẹdẹ okiekie .
De vbene amusẹ ọghe ẹmwẹ akhasẹ nọ rre ebe Ẹzikiẹl ya rhiegbe ma hẹ vbe Ugie Ayere ne ima do ukpo ukpo ?
Ukpo 1919 ẹre Jehova werriegbe suẹn gha ru emwamwa nọ ya ku etẹn ne a hannọ zẹ kugbe . Etẹn na , ẹre “ erhan Juda ” mudia yi .
Zẹ vbene ẹghẹ ya khian , iran ni khian yin agbọn na vbe etẹbitẹ , ni mudia ye “ erhan e Josẹf , ” na gha deba etẹn ne a hannọ zẹ vbe odẹ ọghe ẹmwata , erriọ iran vbe ya gha muan sayọ .
Ẹbu eva na keghi do khian “ oghẹn ohuan ọkpa . ”
( Jọn 10 : 16 ; Zẹk 8 : 23 ) E Jehova yan rẹn wẹẹ irẹn gha ya erhan eva na khian ọkpa vbe obọ irẹn .
( Ẹzik 37 : 19 ) Nia , te ẹbu eva na ghi ga kugbe vbe ototọ ọdakha ọghe Ọba mwa ighẹ Jesu Kristi , ne ẹmwẹ akhasẹ nọ rre ebe Ẹzikiẹl tie ẹre “ Ọba ne ọ yevbe Devid ne ọguọmwadia ” Osanobua .
( Ẹzik 37 : 24 , 25 ) Akugbe ne ẹmwẹ akhasẹ nọ rre ebe Ẹzikiẹl guan kaẹn keghi rhiegbe ma ukpo ukpo , vbe etẹn ne a hannọ zẹ kevbe ni khian yin agbọn na vbe etẹbitẹ gha si egbe koko vbe Ugie Ayere Ọghe Uwu E Kristi !
De emwi ne dọmwadẹ ima gha ru ne akugbe na mieke na wegbe sayọ .
De emwi nọ khẹke ne ima ru , ne akugbe ne ima mwẹ mieke na gha wegbe sayọ ?
Ne akugbe ne ima mwẹ mieke na gha wegbe sayọ , te ọ khẹke ne ima gha mu egbe rriotọ .
Vbe Jesu rre agbọn , ọ keghi tama erhuanegbe ẹre ne iran gha mu egbe rriotọ .
( Mat 23 : 12 ) Ma gha gele gha mwẹ ekhọe imuegberriotọ , ma i khian gha ya aro tila ọmwa rhọkpa rua vbene emwa ni rre uwu agbọn ru ẹre .
Nọghayayerriọ , ma gha gbe uhunmwu kotọ ne etẹn ni su vbe otu e Jehova . Imuegberriotọ kevbe a họn ẹmwẹ keghi re akpa ni ya akugbe wegbe sayọ vbe iko .
Sẹ ehia , te imuegberriotọ ya ẹko rhiẹnrhiẹn e Osanobua rhunmwuda te “ Osanobua mu aro igbinna da enọ tọn egbe mu , sokpan ọ ghi gha rhie ẹseọhẹ ne nọ mu egbe rriotọ . ” — 1 Pit 5 : 5 .
De vbene erria ne a ru yan eka kevbe ayọn ne a loo vbe Ugie Ayere ya ya akugbe ọghomwa wegbe sayọ hẹ ?
Odẹ nogieva ne ima gha ya sẹtin ya akugbe ọghomwa wegbe sayọ , ọre ne ima gha ru erria yan emwi ne eka kevbe ayọn ne a loo vbe Ugie Ayere demu .
Asọn nii , ne a do Ugie Ayere , ẹre ọ wa khẹke ne ima gele muẹn roro emwi ne eka ne a ma gua kevbe ayọn nọ baa ne a loo vbe Ugie Ayere demu .
A sẹtin vbe ru erria yan rẹn ọ te sẹ ẹdẹ ne ẹdẹrriọ .
( 1 Kọr 11 : 23 - 25 ) Eka nọ rrọọ keghi mudia ye egbe ikpakpa ọghe Jesu nọgbae kevbe nọhuanrẹn ne ọ ya zọese vbene ayọn nọ rrọọ na mudia ye esagiẹn nọ dakua .
Sokpan , ne ima wa rẹn emwi ne ayọn vbe eka na demu kẹkan ma sẹ .
Ọ khẹke ne ima gha yerre wẹẹ , izọese adẹwerriegbe ọghe Jesu keghi re odẹ eva kpataki ne Jehova kevbe Jesu ya rhie ahoẹmwọmwa ma . Jehova keghi gie Ovbi ẹre gha dee nọ do wu ye orukhọ ọghe ima .
Jesu ma he , ọ na ya ekhọe hia gha dee do ya arrọọ ọghẹe zọese .
Ma ghaa mu ọna roro , ọ ghi gua ima kpa ya gha gbọyẹmwẹ ye ẹse ne iran ru ne ima . Te ahoẹmwọmwa ne ima hia mwẹ dae Jehova vbe otu ọghẹe yevbe ọza nọ gba ima hia kugbe .
Ma ghaa yabọ egbe , te ima ya akugbe ọghomwa wegbe sayọ ( Ghee okhuẹn 12 , 13 )
De emwi ne ima miẹn ruẹ vbe erre ne Jesu zẹ nọ rre ebe Matiu 18 : 23 - 34 ?
Odẹ nogieha ne ima gha ya sẹtin ya akugbe ọghomwa wegbe sayọ ọre ne ima gha yabọ egbe .
Ma ghaa yabọ emwa ni ru emwi nọ sọnnọ ima , te ima rhiẹre ma wẹẹ ima gbọyẹmwẹ ye izọese adẹwerriegbe ọghe Jesu nọ kie ẹkpotọ ye ayabọ orhukhọ ọghe ima .
Gia ziro yan erre ne Jesu zẹ nọ rre ebe Matiu 18 : 23 - 34 .
Nọ egbuẹ avbe ọta na : ‘ Mẹ rhie emwi ne Jesu maa ima re ye uyinmwẹ ra ?
Mẹ mwẹ izinegbe vbe egbe etẹn ra ? I loo azamemwi vbe I ghaa gu iran loo ra ?
Mẹ mu egbe ne I ya yabọ etẹn ni ru abakuru daa mwẹ ra ? ’
Vbene ẹmwata , orukhọ wegbe sẹ egbe , ọni ẹre ọ si ẹre ne ọna lọghọ na yabọ emwa eso ni ru orukhọ nọ wegbe daa ima .
Sokpan , erre na ya ima rẹn emwi nọ khẹke ne ima ru .
( Tie Matiu 18 : 35 . )
Jesu keghi gbẹrorua wẹẹ , e Jehova i khian yabọ ima deghẹ ima ma yabọ etẹn ima ni ru abakuru daa ima , deghẹ esa gele rrọọ ne ima yabọ .
Ọ khẹke ne ima kọ ọna ye orhiọn !
Ne akugbe ne ima mwẹ mieke na gha wegbe sayọ , te ọ khẹke ne ima gha yabọ egbe .
De vbene emwa ni gualọ ọfunmwegbe ya ya akugbe wegbe sayọ hẹ ?
Ma ghaa yabọ emwa ọvbehe , ọni rhiema wẹẹ , emwa ni gualọ ọfunmwegbe ẹre ima khin .
Ukọ e Pọl keghi rhie ibude ne ima , ne ima gha hia vbe odẹ ke odẹ , ne ima sẹtin “ dae yi ighẹ akugbe ne Orhiọn rhie ne ọmwa , vbekpae ọfumwegbe ne ọ dee [ ima ] hia kugbe . ”
( Ẹfis 4 : 3 ) Ugie Ayere Ọghe Kristi ghaa sikẹ otọ , katekate vbe asọn ọghe Ugie Ayere nii , ẹre ọ na khẹke ne ima muẹn roro , obọ ne ima ya mu emwa ọvbehe .
Nọ egbuẹ ọta vbenian : ‘ A rẹn imẹ zẹvbe ọmwa ne ẹi rhie emwi ye ekhọe ra ?
A rẹn imẹ zẹvbe ọmwa nọ loo ẹrhiọn ya gu etẹn ru adọlọ ne ọfunmwegbe kevbe akugbe mieke na gha rrọọ uwu ẹbu etẹn ra ? ’
Ọ khẹke ne ima ru erria yan inọta vbenian vbe Ugie Ayere ghaa bu otọ .
De vbene ima ya rhiẹre ma wẹẹ ima “ mu abakuru ọghe etẹn ima wuegbe vbe odẹ ọghe ahoẹmwọmwa ” ?
Odẹ nogienẹ ne ima gha ya sẹtin ya akugbe ọghomwa wegbe sayọ ọre ne ima gha ya egbe ta e Jehova nọ re Osa nọ mwẹ ahoẹmwọmwa .
( 1 Jọn 4 : 8 ) Ọ ma khẹke ne ima taa ẹmwẹ vbenian vbekpae etẹn ima : “ Agharhemiẹn wẹẹ e Jehova wẹẹ ne ima hoẹmwẹ etẹn ima , ọ ma gbagbae ye ima egbe ne ima si iran kẹ egbe zẹvbe ọse ọghe obọ ma miẹn uhunmwu ẹi vbiẹ . ”
Iziro vbenian ma guaẹro ighẹ ibude ne Pọl rhie ne ima vbe ọ khare wẹẹ ne ima “ gha mu abakuru ọghe etẹn ima wuegbe vbe odẹ ọghe ahoẹmwọmwa . ” ( Ẹfis 4 : 2 , NW . )
Yẹrẹro wẹẹ , ọ ma kha wẹẹ ne ima gha “ mu wuegbe ” kẹkan , sokpan ọ wẹẹ ne ima gha ru vberriọ vbe “ odẹ ọghe ahoẹmwọmwa . ”
Alughaẹn rre ẹmwẹ eva na .

Emwa ughughan ẹre Jehova miẹn yi vbe otu ọghẹe .
( Jọn 6 : 44 ) E Jehova bẹghe emwi nọ maan vbe ekhọe etẹn na , ẹre ọ zẹe ne ọ na si iran kẹ egbe .
Vbe ọ gha ghi zẹe ne ima i khian na hoẹmwẹ iran ?
Ọ khẹke ne ima hoẹmwẹ etẹn ima zẹ vbene Jehova vbe hoẹmwẹ iran . — 1 Jọn 4 : 20 , 21 .
Vbe ima ya rẹn hẹ wẹẹ , ọ mwẹ ẹghẹ ne a khian ya do Ugie Ayere nokiekie ?
Ẹghẹ dee ne ima khian ya do Ugie Ayere nokiekie .
Vbe ima ya rẹn hẹ ?
Vbe ebe nokaro ne Pọl gbẹn gie etẹn ni rre Kọrinti , ọ keghi tama etẹn na hannọ zẹ wẹẹ te iran khian gha do Ugie Ayere Ọghe Uwu E Kristi ukpo ukpo , “ rhinrin Nọyaẹnmwa te do rre . ”
( 1 Kọr 11 : 26 ) Vbene a ya loo ifiẹmwẹ na “ rhinrin Nọyaẹnmwa te do rre ” vbe ako na , ma lughaẹn ne ẹmwẹ akhasẹ nọ guan kaẹn ẹghẹ “ urremwẹ ” ọghe Jesu vbe ẹdẹ okiekie .
Jesu keghi kha wẹẹ : “ Ama urremwẹ Ovbi Ọmwa gha rhiegbe ma vbe aro iso . Ẹghẹ nii , unu ne a zẹ hia ni rre otọ agbọn na , ghi gbe eve rua vbe iran a bẹghe vbe Ovbi Ọmwa a ya egbe ladian vbe odukhunmwu okuku ne ọ rre aro iso , ke irẹn kevbe ẹtin kevbe Uyi nọkhua .
Irẹn ghi gie avbe odibosa re ladian gha rrie igie enenẹ agbọn . Iran ghi ya si ena hannọ zẹ ọghẹe koko ke okhiẹ agbọn ọkpa ya sẹ nọkpa . ”
( Mat 24 : 29 - 31 ) Ẹghẹ ne a khian ya si emwa “ ne a hannọ zẹ koko , ” ọre ẹghẹ ne etẹn ne a hannọ zẹ ni ye rre agbọn , khian ya kpa gha rrie ẹrinmwi .
Ọna gha sunu vbe iyeke abọ nokaro ọghe orueghe nọkhua vbene okuo Amagẹdọn te suẹn .
Vbe iyeke ọni , arhunmwu 144,000 hia ne a hannọ zẹ , ghi deba Jesu khọnmiotọ yan arriọba emwa nagbọn hia .
( Arhie 17 : 12 - 14 ) Ọna rhiema wẹẹ , Ugie Ayere ne a khian do kiekie , Jesu ke “ rre ” do koko etẹn ne a hannọ zẹ , ni ye kẹ rre vbe agbọn na gha rhie ẹrinmwi , ọre Ugie Ayere nokiekie .
Vbọzẹe ne ọ na khẹke ne u hia vbe odẹ ke odẹ ne u gha rre Ugie Ayere ọghe ukpo na ?
Wa gia hia ne ima gha rre Ugie Ayere Ọghe Uwu E Kristi vbe March 31 , 2018 .
Ọ vbe khẹke ne ima rinmwian e Jehova nọ ru iyobọ ne ima , ne dọmwadẹ ima gha yin vbe odẹ nọ gha ya akugbe ọghomwa wegbe sayọ .
( Tie Psalm 133 : 1 . )
Ma ghẹ mianmian wẹẹ , ẹghẹ dee ne ima khian ya do Ugie Ayere nokiekie .
Nọnaghiyerriọ , gi ima gha hia vbe odẹ ke odẹ , ne ima gha rrie Ugie na ukpo ukpo , ma ghi vbe gha gbọyẹmwẹ ye akugbe nọ rhiegbe ma vbe Ugie Ayere Ọghe Uwu E Kristi .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Vbe ẹvbo ne a tie ẹre Riberalta vbe Beni , ọdọ vbe amwẹ eva ni ru iwinna arọndẹ , gha kun ebe ye okọ ẹhoho .
Iran khian ya kporhu vbe ehe nọ khian fua vbe ẹvbo nii
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
“ Osanobua mwa , ma rhie ekpọnmwẹ nuẹn , ma vbe rho eni ruẹn ne ọ mwẹ uyi . ” — 1 KRỌ 29 : 13 .
IHUAN : 80 , 50
Vbọzẹe ne Jehova na hoo ne ima ya emwi ewe ọghomwa gha ru izọhẹ gie irẹn ?
De vbene eguọmwadia Osanobua vbe ẹghẹ nẹdẹ ya ru iyobọ igho ye iwinna ugamwẹ ọghe Jehova ?
De vbene otu e Jehova ya loo igho ne a ya ru izọhẹ vbe ẹdẹnẹrẹ ?
1 , 2 .
Vbọ rhiẹre ma wẹẹ e Jehova zẹ emwi obọ ?
E JEHOVA keghi re Osa nọ zẹ emwi obọ .
Obọ re ẹre emwi hia ne ima mwẹ ke rre .
E Jehova ẹre ọ yan igoru , esiliva kevbe emwi ewe hia ni rre uhunmwu otagbọn . Ena ẹre irẹn ya gbaroghe arrọọ hia ni rre uhunmwu otagbọn .
( Psm 104 : 13 - 15 ; Hag 2 : 8 ) Okha nibun vbe Baibol rhiẹre ma wẹẹ , e Jehova loo emwi ewe ne irẹn yi ya kpemehe emwi ikpakpa ne emwa rẹn vbe odẹ ọghe ọyunnuan .
Ọwara ukpo 40 ẹre Jehova ya kpemehe emana kevbe amẹ ne Ivbi Izrẹl vbe iran rre uwu ato .
( Ẹks 16 : 35 ) Te Osanobua “ viọ emwi ne iran gualọ ne iran , ” Ọ ma gi iran susẹ emwi rhọkpa .
( Neh 9 : 20 , 21 ) E Jehova ẹre ọ vbe rhie ẹtin ne Ẹlaisia ne ọ ya ru iyobọ ne okhuo ọkpa nọ dẹgbẹe nọ ya ẹkoata gha ga Osanobua .
Ofigbọn okhuo na , na gha muan yọ vbe odẹ ọghe ọyunnuan , sẹrriọ wẹẹ , ọ na sẹtin ha osa nọ rre ọre urhu , irẹn vbe ivbi ẹre na vbe miẹn igho ya gha gaga khian .
( 2 Ọba 4 : 1 - 7 ) E Jehova ẹre ọ yevbe rhie ẹtin ne Jesu ya kpemehe evbare kevbe igho vbe ẹghẹ nọ khẹke . — Mat 15 : 35 - 38 ; 17 : 27 .
De emwi ne ima khian ziro yan vbe ako iruẹmwi na ?
E Jehova gha sẹtin ya emwi ke emwi ne irẹn yi ya ru iyobọ ne evbayi nikẹre vbe uhunmwu otagbọn .
Ọrheyerriọ , ọ hoo ne ima gha ya emwi ewe ne ima mwẹ ru iyobọ ye iwinna ugamwẹ .
( Ẹks 36 : 3 - 7 ; tie Itan 3 : 9 . )
Vbọzẹe ne Jehova na hoo ne ima ya emwi ewe ọghomwa gha ru izọhẹ gie irẹn ?
De vbene eguọmwadia Osanobua vbe ẹghẹ nẹdẹ ya gha ru iyobọ igho ye iwinna ugamwẹ e Jehova ?
De vbene otu e Jehova ya loo igho ne a ya ru izọhẹ vbe ẹdẹnẹrẹ ?
A gha zẹ ewanniẹn ye avbe inọta na vbe ako iruẹmwi na .
De akpa ne ima rhiema vbe ima ghaa ya emwi ne ima mwẹ ru iyobọ ye iwinna e Jehova ?
Ma keghi ru izọhẹ gie Jehova rhunmwuda ima hoẹmwẹ ọnrẹn kevbe wẹẹ , ma vbe gbọyẹmwẹ ye ẹse ne ọ ru ne ima .
Ma ghaa mu emwi hia ne Osanobua he ru ne ima roro , ma gha zẹ unu ga egbe , ẹi ye sẹ ima ya kpọnmwẹ ọnrẹn .
Vbe Ọba e Devid guan kaẹn emwi hia ne a gha loo ya bọ Ọgua Osa , ọ keghi kha wẹẹ , obọ e Jehova ẹre emwi hia ne ima mwẹ ke rre kevbe wẹẹ , emwi ke emwi ne ima ya ru izọhẹ gie Jehova keghi re emwi nọ ke obọ re rre . — Tie 1 Krọnikol 29 : 11 - 14 .
De vbene Baibol ya rhiẹre ma wẹẹ odẹ ọkpa kpataki ne a ya ga e Jehova ọre izọhẹ ne a ya ekhọe hia ru vbe ugamwẹ ọghẹe ?
Ne a na zẹ emwi obọ keghi re odẹ ọvbehe ne ima ya ga e Jehova .
Vbe umian ne ukọ e Jọn miẹn , ọ keghi họn vbe eguọmwadia e Jehova ni rre ẹrinmwi rho ẹre vbenian : “ Nọyaẹnmwa kevbe Osanobua mwa !
Wẹ sẹe ne ọ gha miẹn uyi kevbe ọghọ , kevbe ẹtin , rhunmwuda wẹ ọre ọ yi emwi hia . Zẹ vbene u hoo , ọre u ya rhie arrọọ ne iran kevbe ẹfe . ”
( Arhie 4 : 11 ) Vbene ẹmwata , e Jehova ẹre ọ khẹke ne ima gha rhie uyi kevbe ọghọ hia na .
Ọ vbe khẹke ne ima ya emwi ewe nọ ghi maan sẹ ru iyobọ ye ugamwẹ ọghẹe .
E Jehova keghi tama e Mozis , nọ tama Ivbi Izrẹl ne iran gha si egbe koko igbaha vbe ukpo .
E Mozis na vbe gi iran rẹn wẹẹ ọ ma khẹke ne ọmwa rhọkpa fiabọ gha dee . Te ọ khẹke ne “ dọmwadẹ ọghẹe rhie ọhẹ gha dee . ”
( Diut 16 : 16 ) Erriọ vbe ye vbe ẹdẹnẹrẹ , izọhẹ ne a ya ekhọe hia ru vbe ugamwẹ e Jehova keghi re odẹ ne kpataki ne a ya ga e Jehova .
De ere ne ima miẹn vbọ deghẹ ima zẹ emwi obọ ?
( Ghee efoto nọ rre omuhẹn . )
Ọ khẹke ne ima gha zẹ emwi obọ rhunmwuda emwi esi nọ , ẹi re ne ima gha ghee emwa ọvbehe obọ .
( Tie Itan 29 : 21 . )
Vbene ọta ye , ọvbokhan sẹtin ru ẹse ne evbibiẹ ọre vbuwe igho kherhe kherhe ne iran rhie nẹẹn ne ọ ya de egbe yi .
U miẹn vbene evbibiẹ ọmọ nii gha gbọyẹmwẹ ye ẹse vberriọ hẹ !
Ọmokpia ra ọmokhuo nọ ye rre owa nọ ru iwinna arọndẹ sẹtin ru iyobọ igho ne evbibiẹ ọre .
Evbibiẹ emọ nii i khian yaro ye ẹse vberriọ sokpan iran ghi ye miẹn ọnrẹn yi rhunmwuda iran rẹnrẹn wẹẹ , odẹ vbenian ẹre emọ ya rhiẹre ma wẹẹ , iran gbọyẹmwẹ ese ne evbibiẹ iran ru ne iran .
Vbene a ghee evbibiẹ emọ nii , Jehova rẹn wẹẹ , ma ghaa zẹ emwi obọ , umamwẹ ọghe egbe ima nọ .
7 , 8 .
De vbene eguọmwadia Osanobua ya rhie igiemwi esi yotọ hẹ , vbe nọ dekaan izọhẹ ne a ru ( a ) ye iwinna ne kpataki ne ọ rre otọ ?
( b ) vbe a gha khian ru iyobọ ne etẹn vbe ehe ughughan ?
E Baibol gi ima rẹn wẹẹ , te emwa Osanobua wa gha ya emwi ewe ne iran mwẹ ru izọhẹ vbe ẹghẹ nẹdẹ .
Ọ mwẹ ẹghẹ eso ne iran ya ru izọhẹ ye iwinna kpataki ne ọ rre otọ .
Vbe igiemwi , vbe Ivbi Izrẹl khian bọ owa ukpọn ile , e Mozis keghi tama iran ne iran ru izọhẹ .
Erriọ e Devid vbe ru ẹre vbe ẹghẹ ne Ivbi Izrẹl khian ya bọ Ọgua Osa .
( Ẹks 35 : 5 ; 1 Krọ 29 : 5 - 9 ) Vbe ẹghẹ ne Joas ya gha re Ọba Izrẹl , ọ keghi tama avbe ohẹn ne iran ya igho ne Ivbi Izrẹl ya ru izọhẹ ya dọlọ Ọgua Osa yi .
( 2 Ọba 12 : 4 , 5 ) Vbe orre nokaro , iyẹn keghi sẹ etẹn obọ wẹẹ , obọ wa da etẹn ni rre Judia rhunmwuda ukhunmwu nọ ghaa fi vba .
Etẹn nii , “ keghi tae wẹẹ edọmwade ọghẹe vbe uwu iran , gha rhie vbene obọ ẹre sẹe ya ru iyobọ gie etẹn iran ni rre Judia . ” — Iwinna 11 : 27 - 30 .
Ọ vbe gha mwẹ ẹghẹ eso ne eguọmwadia e Jehova ya ya emwi ewe ne iran mwẹ ya ru iyobọ ne emwa ni su vbe otu e Jehova .
Ẹghẹ ne Ivbi Izrẹl ya gha rre ototọ Uhi e Mozis , ẹgbẹe Livai ọkpa ẹre ọ ma rhie emwi rhọkpa vbe ukhu .
Ẹgbẹe nikẹre kegha ru izọhẹ ọghe aghae ye ihe igbe ya ru iyobọ ne ẹgbẹe Livai nọ ghi ya ẹgbẹe Livai rhie aro tua iwinna nọ ghaa khian vbe owa ukpọn ile .
( Nọm 18 : 21 ) Vbe ẹghẹ Jesu , erriọ ikhuo eso vbe gha “ loo emwi ewe iran ya gha yi Jesu kevbe erhuanegbe ẹre obọ . ” — Luk 8 : 1 - 3 .
De odẹ eso ne eguọmwadia Osanobua ya gha miẹn emwi ne iran ya gha ru izọhẹ vbe ẹghẹ nẹdẹ ?
Odẹ ughughan ẹre eguọmwadia Osanobua ya gha miẹn emwi ne iran ya gha ru izọhẹ vbe ẹghẹ nẹdẹ .
Vbe igiemwi , vbe ẹghẹ ne Ivbi Izrẹl khian ya bọ owa ukpọn ile vbe uwu ato , ughaghe emwi ewe ni iran viọ ke igipt rre , ẹre iran ya ru izọhẹ .
( Ẹks 3 : 21 , 22 ; 35 : 22 - 24 ) Vbe orre nokaro , Ivbiotu e Kristi eso keghi khiẹnnẹ emwi ne iran mwẹ , vbene a ghee owa kevbe ugbo , vbe iyeke ọni , iran ghi viọ igho ne iran miẹn vbọ gie avbe ukọ .
Igho na , ẹre avbe ukọ ghi ya ru iyobọ ne etẹn ni gele gualọ iyobọ .
( Iwinna 4 : 34 , 35 ) Eso vbe gha zẹ igho kọ , ne iran miẹn ya gha ru iyobọ ya iwinna ugamwẹ .
( 1 Kọr 16 : 2 ) Ọna rhiema wẹẹ , emwa ni fe kevbe ivbiogue — ẹre ọ ghaa ya emwi ne iran mwẹ ru izọhẹ ye iwinna ugamwẹ . — Luk 21 : 1 - 4 .
10 , 11 . ( a ) De vbene ima gha ya ya egbe tae eguọmwadia e Jehova nẹdẹ ni wa gha zẹ emwi obọ ?
( b ) Vbọ ye hẹ vbe ekhọe ruẹ ne u na mwẹ ọghae vbe izọhẹ ne a ru ya ru iyobọ ye iwinna Arriọba ?
Vbe ẹdẹnẹrẹ , a sẹtin wẹẹ ne ima ru izọhẹ rhunmwuda iwinna kpataki ne a khian ru .
A sẹtin miẹn wẹẹ , a khian bọ Ọgua Arriọba ọghe ọgbọn ne iko ne u ye khian gha loo .
A sẹtin vbe miẹn wẹẹ , te a khian dọlọ Ọgua Arriọba ne uwa na do iko yi .
Otu sẹtin vbe gha gualọ igho ne a khian ya dọlọ abotu nọ rre otọ ẹvbo ne u ye yi ra ehe ne ima na do asikoko ra te a khian ya igho nii ru iyobọ ne etẹn ne odekun ẹrhia sunu daa .
Izọhẹ ne ima ru , ẹre a vbe ya ru iyobọ ne etẹn ni winna vbe igiogbe ọghomwa kevbe abotu ughughan ni rre uhunmwu otagbọn hia .
A vbe loo izọhẹ ne ima ru ya ru iyobọ ne avbe arọndẹ ne a gie yo isi , arọndẹ ne kpataki kevbe avbe ọgbaroghe ọghe otako .
Iko ne u ye sẹtin vbe gha mwẹ emwamwa ne a ya ru iyobọ ye iwinna Ọgua Arriọba kevbe Ọgua Asikoko ne a bọlọ vbe uhunmwu otagbọn hia . Izọhẹ na hia ne ima ru , ẹre ọ zẹe ighẹ etẹn nibun miẹn ehe nọ maan na ga e Jehova .
Ma hia fẹẹrẹ gha sẹtin gha mwẹ ọghae vbe izọhẹ ne a ru ya ru iyobọ ye iwinna ugamwẹ e Jehova vbe okiekie ẹdẹ na .
Ma i gbẹn eni ima ye izọhẹ ne ima ru .
Ma gha khian rhie igho ya ẹkpẹti okozẹ vbe Ọgua Arriọba ra deghẹ ima khian ru izọhẹ vbe jw.org , ma i gi emwa ọvbehe rẹn inu igho ne ima ya ru izọhẹ .
Ma sẹtin gha roro wẹẹ igho kherhe ne ima ya ru izọhẹ i sẹ a ya ru emwi rhọkpa .
Sokpan igho kherhe kherhe vberriọ ẹre a koko kugbe ya fian emwi gbua vbe otu e Jehova , ẹi wa re osugi igho ne emwa ya ru izọhẹ .
Etẹn ima ne obọ ma sẹ ọre vbe ẹdẹnẹrẹ keghi ya egbe ta etẹn ni ghaa rre Masidonia , ni wa gha zẹ emwi obọ agharhemiẹn wẹẹ ivbiogue ẹre iran ghaa khin .
Etẹn nii na gha rinmwian ne iran rhie ladian vbene obọ iran sẹ . — 2 Kọr 8 : 1 - 4 .
De vbene Ẹbu Nọ Su ya loo igho ne etẹn ya ru izọhẹ ?
Ẹbu Nọ Su keghi ya ifuẹro loo igho ne etẹn ya ru izọhẹ . Te iran ka muẹn ye erhunmwu nẹ , iran ke ru emwamwa ọghe vbene a khian ya loo ẹre hẹ .
( Mat 24 : 45 ) Vbene iran ya mwamwaẹn , erriọ iran ya loo ẹre ye emwi nọ khẹke .
( Luk 14 : 28 ) Vbe ẹghẹ nẹdẹ , emwa ni vbe gha siẹnro igho ne a ya ru izọhẹ ye iwinna Osanobua keghi loo ẹre ye emwi nọ khẹke .
Vbe igiemwi , Ẹzra ẹre viọ emwi ne Ọba Pesia ya ru izọhẹ gha die Jerusalẹm . A gha roro ẹre kugbe ighẹ igoru , esiliva kevbe emwi ọvbehe nọ ya ru izọhẹ , ọ gberra $ 100 million ( U.S . ) vbe ẹdẹnẹrẹ .
Ẹzra rẹnrẹn wẹẹ e Jehova ẹre ọ yan izọhẹ nii , ọna ẹre ọ zẹe ne ọ na ru emwamwa ne a ya gbogba ga re rhunmwuda , te arrọọ ọghe iran ghaa rre ikpadede vbe iran la ẹvbo eghian die Jerusalẹm .
( Ẹzra 8 : 24 - 34 ) Ukpo nibun ghi gberra nẹ , ukọ e Pọl keghi koko izọhẹ ne etẹn ya ru iyobọ gie etẹn ni rre Judia .
Ọ keghi hia vbe odẹ ke odẹ ne a miẹn wẹẹ , emwa ne irẹn gie gha rrie Judia “ ru emwi la odẹ nọ gbae , ẹi re vbe odaro Nọyaẹnmwa ọkpa , sokpan kevbe odaro emwa ne agbọn . ”
( Tie 2 Kọrinti 8 : 18 - 21 . )
Vbe ẹdẹnẹrẹ , igiemwi esi ọghe Ẹzra kevbe Pọl ẹre otu e Jehova lele vbe nọ dekaan ifuẹro ne a ya loo igho .
Vbọzẹe ne otu e Jehova na ru afiwerriẹ eso vbe ọ ma he kpẹ gbe na ?
Ẹgbẹe sẹtin ru afiwerriẹ eso vbe odẹ ne iran ya loo igho . Iran sẹtin vbe fian ẹghẹ ne iran ya winna kanmwa , ne iran mieke na gha miẹn ẹghẹ ya gha ru ahoo ọghe Jehova sayọ .
Erriọ otu e Jehova vbe ru afiwerriẹ nibun vbe ọ ma he kpẹ gbe na .
Ugbẹnso , afiwerriẹ eso vberriọ wa kakabọ gbe igho .
Rhunmuwda ọni , Ẹbu Nọ Su keghi ru emwamwa ọvbehe nọ dekaan vbene a khian ya gha loo igho hẹ .
Iran keghi fian iwinna eso kanmwa nọ ghi vbe ya igho ne otu loo fian kanmwa . Ọna keghi kie ẹkpotọ yọ , ne otu ya gha loo igho ne etẹn ya ru izọhẹ vbe odẹ nọ ghi maan sẹ .
Izọhẹ ne uwa ru keghi ru iyobọ ye iwinna Arriọba ne ọ khian vbe uhunmwu otagbọn hia ( Ghee okhuẹn 14 - 16 )
14 - 16 . ( a ) De emwi eso ne a he fiangbua rhunmwuda izọhẹ ne ima ru ?
( b ) De ere ne uwẹ he miẹn rhunmwuda avbe ikpemehe na ?
Eguọmwadia e Jehova nibun ni kpẹre nẹ vbe otu na keghi kha wẹẹ , iran ma he miẹn ẹghẹ ne evbare orhiọn he ya kpọ sẹ vbenian ẹdẹ .
Gia ya unu kaẹn eso vbọ : jw.org , JW Broadcasting kevbe New World Translation of the Holy Scriptures na zedu ẹre ladian vbe urhuẹvbo nibun .
Vbe 2014 / 2015 , a keghi do asikoko ọghe uhunmwu otagbọn nọ mwẹ uhunmwuta nọ khare wẹẹ “ Gha Mu Arriọba Osanobua Ye Okaro ! ”
Ọgbẹlẹzẹ ni kpọlọ sẹ vbe uhunmwu otagbọn hia ẹre a na do asikoko na vbe okpẹvbo 14 .
Ọyẹnmwẹ nọ ghaa sẹ etẹn ni yo i gia gie .
Etẹn nibun wa gbọyẹmwẹ ye afiangbe ne iran miẹn vbe otu e Jehova .
Vbe nọ dekaan JW Broadcasting ne otu kpemehe ẹre , ọdọ vbe amwẹ ọkpa ni ga vbe otọ ẹvbo ọkpa vbe Asia keghi kha wẹẹ : “ Ẹvbo ne kherhe ẹre ima na ru iwinna ugamwẹ ọghe ẹghẹ hia .
Ugbẹnso , ma ghi yevbe emwa ni khian fua rhunmwuda ma i họn iyẹn rhọkpa vbekpae iwinna nọ khian vbe otu e Jehova .
Sokpan ma ghi suẹn gha ghee vidio ughughan ni ladian vbe JW Broadcasting , ma keghi yerre wẹẹ , ọkpa ma khin vbe otu e Jehova vbe uhunmwu otagbọn hia .
Erriọ JW Broadcasting vbe ya gbe etẹn ni rre ehe ne ima ye otiti .
Ẹghẹ hia ẹre iran ya tae wẹẹ emwamwa na nọ rre uki uki , keghi si iran kẹ Ẹbu Nọ Su sayọ .
Te ọyẹnmwẹ ghi wa sẹ iran ẹsẹsẹmwẹse . ”
Iwinna Ọgua Arriọba ne a bọlọ kevbe ne a dọlọ yi wa khian vbe obọ vbe uhunmwu otagbọn hia .
Te ọ ghi rrie Ọgua Arriọba 2,500 ne a winna yan nia . Etẹn ni rre iko ọkpa vbe Honduras ghi suẹn gha loo Ọgua Arriọba ọghe iran nẹ , iran keghi kha wẹẹ : “ Ọ wa sẹ ima ọyẹnmwẹ ne ima na re ọkpa vbe usun eguọmwadia Osanobua ni rre uhunmwu otagbọn hia .
Ma gbọyẹmwẹ ye iyobọ ne etẹn hia ru nọ ghi zẹ wẹẹ ima mwẹ Ọgua Arriọba vbe ẹvbo ima . ” Erriọ etẹn nibun vbe ya gbọyẹmwẹ ye afiangbe kevbe iyobọ ne iran he miẹn vbe otu e Jehova .
Eso mwẹ e Baibol kevbe ebe ne otu gbẹnnẹ ladian vbe urhuẹvbo iran , eso miẹn iyobọ vbe odekun erria sunu daa iran vbene eso na gbọyẹmwẹ ye vbene ikporhu na kpe vbe ehe ne emwa bi la ya biẹ ọmọ esi hẹ vbe ẹdogbo ne iran ye .
De emwi nọ rhiẹre ma wẹẹ e Jehova ẹre ọ yi ima ike ?
Ọ keghi lọghọ ne emwa ne ẹi re Osẹe Jehova yayi wẹẹ , izọhẹ nọ ke ekhọe rre ẹre ima ya ru iwinna ọyunnuan vbenian .
Okpia ọkpa nọ mwẹ ukpo nọ yo vbe isiwinna nọkpọlọ ghi khian lẹga abotu ọghe ima vbe otọ ẹvbo ọkpa , ọ keghi kpa re odin vbe ọ bẹghe etẹn ni winna , emasini ne a ya printi ebe kevbe vbe ọ ghi do rẹn wẹẹ , izọhẹ nọ ke ekhọe rre ẹre a ya winna iwinna ọyunnuan vberriọ vbe ne ai na da tie emwa rhọkpa ne iran do ru iyobọ igho .
Ọ na wẹẹ irẹn ma yayi wẹẹ , izọhẹ ne ọ ke ekhọe rre ẹre ima ya winna iwinna ọyunnuan vbenian .
Vbene ẹmwata , ma rẹnrẹn wẹẹ , vbe ẹi re Jehova nọ yi ima ike ma i ghẹ sẹtin fian emwi rhọkpa gbua . — Job 42 : 2 .
( a ) De afiangbe ne ima lae miẹn vbe ima ghaa ya emwi ewe ọghe ima ru iyobọ ye iwinna Arriọba ?
( b ) De emwi nọ gha ya ivbi ima kevbe emwa ọgbọn gha mwẹ ọghae vbe iwinna na ?
Uyi ẹre Jehova yae mu yi ima egbe ne ima na mwẹ ọghae vbe iwinna nọ khian vbe otu ọghẹe vbe ẹdẹnẹrẹ .
Irẹn yan rẹn wẹẹ , ma ghaa ru iyobọ ye iwinna Arriọba , irẹn gha fiangbe ima .
( Mal 3 : 10 ) E Jehova ẹre ọ vbe tae wẹẹ ọmwa ne ọ zẹ emwi obọ gha miẹn adogbannọ .
( Tie Itan 11 : 24 , 25 . )
Ọmwa ne ọ zẹ emwi obọ keghi sọyẹnmwẹ rhunmwuda e Baibol khare wẹẹ “ Ne a gha rhie ne emwa ọvbehe ọre ọghọ ye sẹ ne a gha ghe emwa ọvbehe obo . ”
( Iwinna 20 : 35 ) Igiemwi esi ọghe ima gha ru iyobọ ne ivbi ima kevbe emwa ọgbọn ya rẹn wẹẹ , te ọ khẹke ne iran gha mwẹ ọghae vbe iwinna Arriọba nọ khian vbe obọ nia .
Iran gha ru vberriọ , iran gha miẹn afiangbe nibun .
De igiọdu ne u miẹn vbe ako iruẹmwi na ?
Obọ e Jehova ẹre emwi hia ne ima mwẹ ke rre .
Ma ghaa ya emwi ewe ne ima mwẹ ru izọhẹ gie ẹre , te ima rhiẹre ma wẹẹ ma hoẹmwẹ ọnrẹn kevbe wẹẹ , ma gbọyẹmwẹ ye emwi hia ne ọ ru ne ima .
( 1 Krọ 29 : 17 ) Ẹghẹ ne Ivbi Izrẹl ya ru izọhẹ ye ubọmwẹ ọghe Ọgua Osa , iran “ keghi ya ekhọe obọ iran viọ emwi gie Nọyaẹnmwa , iran keghi ghọghọ wẹ emwi nẹ a viọ rre bun sẹ vberriọ . ”
( 1 Krọ 29 : 9 ) Gi ima hia gha ya ekhọe ọyẹnmwẹ ru izọhẹ gie Jehova rhunmwuda obọ re ẹre emwi hia ne ima mwẹ ke rre .

“ Afiangbe ọre ọghe emwa ne [ “ Jehova , ” NW ] ọre Osanobua iran ! ” — PSM 144 : 15 .
IHUAN : 111 , 109
De odẹ ne ima gha ya sẹtin he ẹre yotọ ighẹ uyinmwẹ ọghe ne a na hoẹmwẹ egbe ọmwa gberra egbe ?
Vbọzẹe ne emwa ni hoẹmwẹ igho i na gele mwẹ oghọghọ ?
De emwi nọ khian ya ima rẹn deghẹ irọkhegbe ẹre ima mu ye okaro vbe arrọọ ọghe ima ?
Vbọ ya ẹghẹ ne ima ye na lughaẹn ?
TE ẸGHẸ ne ima ye na wa lughaẹn ne ẹghẹ ọvbehe ke ne a ya bu agbọn tua agbọn gha dee .
Zẹ vbene Baibol khare , e Jehova wa si “ agbọn ẹvbo ne ọmwa rhọkpa i sẹtin ka ” koko .
Iran na keghi ke “ uniẹn emwa kevbe ẹvbo ” ughughan rre vbe uhunmwu otagbọn hia .
Emwa ne Osanobua he si koko nia keghi re okpẹvbo emwa ni gberra ẹbo erẹnrẹn .
Iran ya oghọghọ “ gae , asọn kevbe avan . ”
( Arhie 7 : 9 , 15 ; Aiz 60 : 22 ) A ma he ka miẹn ẹghẹ ne ẹbu emwa nibun sẹ vbenian , he ya hoẹmwẹ Osanobua kevbe ogieva iran vbene a ghee ẹghẹ ne ima ye na .
De egbe ahoẹmwọmwa ne emwa ni ma rẹn Osa rhiema vbe ẹghẹ ne ima ye na ?
( Ghee efoto nọ rre omuhẹn . )
Ọrheyerriọ , e Baibol tae yotọ wẹẹ , ahoẹmwọmwa ọghe ọkẹnrẹn ra ọghe agabagebe ẹre emwa ni ma rẹn Osa khian gha rhiema vbe ẹghẹ ne ima ye na .
Ukọ e Pọl keghi kha wẹẹ : ‘ Vbe ẹdẹ okiekie , emwa ghi khian ni rẹn enegbe iran ọkpa , iran ghi hoẹmwẹ igho . . . iran ghi gha hoẹmwẹ egberọkhọmwẹ vbe ne iran i na hoẹmwẹ Osanobua . ’
( 2 Tim 3 : 1 - 4 ) Ọna i re egbe ahoẹmwọmwa nọ khẹke ne Ivbiotu e Kristi gha rhiema .
Ahoẹmwọmwa vbenian i ya emwa mwẹ oghọghọ ne iran te yaro yi .
Vbene ẹmwata , ahoẹmwọmwa ọghe ọkẹnrẹn ẹre ọ si ẹre ne emwi na wa lọghọ vbe ẹdẹnẹrẹ .
De emwi ne ima khian ziro yan vbe ako iruẹmwi na ?
Vbọzẹe ne ọ na khẹke ne ima ziro yan rẹn ?
E Pọl rẹn wẹẹ , ọyasin ọghe emwa ni mwẹ ahoẹmwọmwa ọghe agabagebe sẹtin sin Ivbiotu e Kristi deghẹ iran ma begbe .
Ọna ẹre ọ si ẹre ne ọ na ya obọ sekhae ne ima wẹẹ , ne ima “ bi egbe ” ne emwa vberriọ .
( 2 Tim 3 : 5 ) Sokpan ma i khian sẹtin wa bi egbe ne emwa hia ni mwẹ uyinmwẹ vbenian .
Nọnaghiyerriọ , vbe ima khian ya sẹtin bi egbe ne uyinmwẹ dan ne emwa nagbọn yin , ne ima mieke na sẹtin gha ya ẹko rhiẹnrhiẹn e Jehova nọ re Osa ọghe ahoẹmwọmwa ?
Nia , gi ima guan kaẹn alughaẹn nọ rre ahoẹmwọmwa ọghe ata kevbe ne Pọl guan kaẹn vbe ebe 2 Timoti 3 : 2 - 4 .
Ọna gha ya ima rẹn egbe ahoẹmwọmwa ne ọ khẹke ne ima gha rhie ma ; ọni ọre ahoẹmwọmwa nọ sẹ otọ ẹko .
Vbọzẹe nọ ma na de emwi nọ rhiae deghẹ ahoẹmwọmwa ne ima mwẹ ne egbe ima rre oreghe ?
E Pọl keghi kha wẹẹ “ emwa ghi khian ni rẹn enegbe iran ọkpa . ”
Ọ de emwi nọ rhiae deghẹ ima hoẹmwẹ egbe ima ra ?
Hiehie ! Te ọ khẹke rhunmwuda erriọ e Jehova ya yi ima , sokpan ọ gha rre oreghe .
E Jesu khare wẹẹ : “ Hoẹmwẹ ogieva ruẹ zẹ vbene u hoẹmwẹ egbe ruẹ . ”
( Mak 12 : 31 ) Deghẹ ima ma hoẹmwẹ egbe ima , ma i vbe sẹtin hoẹmwẹ emwa ọvbehe .
E Baibol ye vbe kha wẹẹ : “ Te ọ kere ne ikpia gha hoẹmwẹ amwẹ iran , zẹ vbene iran hoẹmwẹ ikinnegbe iran .
Okpia ne ọ hoẹmwẹ amwẹ ọnrẹn , egbe ẹre ọre ọ hoẹmwẹ ọnrẹn .
A i miẹn ọmwa ne ọ khọ ẹko ikinnegbe ẹre , sokpan te ọ gbe aro ghe ẹre . ”
( Ẹfis 5 : 28 , 29 ) Ọna rhiema wẹẹ ọ ma de emwi nọ rhiae deghẹ ima hoẹmwẹ egbe ima vbe odẹ nọ khẹke .
De akpa ne emwa ni hoẹmwẹ egbe iran gberra egbe rhiema ?
Ahoẹmwọmwa ne a guan kaẹn vbe ebe 2 Timoti 3 : 2 ma khẹke Ivbiotu e Kristi .
Ọ keghi re ahoẹmwọmwa ọghe ọkẹnrẹn .
Emwa ni rhie ahoẹmwọmwa vbenian ma keghi rẹn ọghe enegbe iran ọkpa .
( Tie Rom 12 : 3 . )
Ọghe enegbe iran ẹre ọ mu iran .
Iran i vbe zẹ ye emwa ọvbehe re .
Iran gha ru abakuru , emwa ọvbehe ẹre iran zẹ yan , iran i miẹn kue wẹẹ iran rriabe .
Ọgbenbe ọkpa keghi kha wẹẹ , te emwa ni hoẹmwẹ egbe iran yevbe aranmwẹ na tie ẹre “ ọkhaẹn nọ ki rre vbe na ghe ibọlu . Te ikinnegbe ẹre ye khuẹrhẹ vbe ototọ , erriọ vbe ya mwẹ ọghae sokpan ikinnegbe ọghe igban ẹre ọ viọ ladian nọ ya gbogba ga egbe ẹre . ”
Vbene ẹmwata , emwa vberriọ , ni rẹn ọghe egbe iran ọkpa i mwẹ oghọghọ nọ sẹ otọ ẹko .
De emwi ne ima lae miẹn vbe ima gha hoẹmwẹ Osanobua ?
Emwa eso ni tie Baibol dinmwi vbe owebe nọ yo keghi kha wẹẹ , vbe Pọl guan kaẹn avbe akpa ne ẹi maan ne emwa khian gha rhiema vbe ẹdẹ okiekie , uyinmwẹ ọghe ne a na hoẹmwẹ egbe ọmwa gberra egbe , ẹre ọ ka ya unu kaẹn rhunmwuda , akpa na , ẹre avbe akpa ne ẹi maan nikẹre ke zọlọ ladian .
Sokpan ahoẹmwọmwa ọghe ata ẹre Jehova hoo ne emwa rẹn gha mwẹ .
Ọmwa nọ mwẹ ahoẹmwọmwa ọghe ata ẹre ọ rhie avbe akpa na ma : oghọghọ , ọfunmwegbe , izinegbe , itohan , ekhọesi , amuẹntinyan kevbe amuegbe ye ọghọ .
( Gal 5 : 22 , 23 ) Ọsian keghi kha wẹẹ “ Afiangbe ọre ọghe emwa ne [ “ Jehova , ” NW ] ọre Osanobua iran ! ”
( Psm 144 : 15 ) E Jehova keghi re Osa nọ sọyẹnmwẹ , erriọ emwa rẹn vbe ye .
Levbasevba , emwa ni rre uwu agbọn keghi rẹn ọghe enegbe iran ọkpa , erriọ iran vbe ya yaro ye emwi ẹrhẹe .
Ne eguọmwadia e Jehova ya lughaẹn ọre wẹẹ , oghọghọ kevbe ekhọe hia ẹre iran ya ru iyobọ ne emwa ọvbehe . — Iwinna 20 : 35 .
De emwi ne ima gha ru , ne ima ghẹ mieke na gha re emwa ni hoẹmwẹ egbe ima ?
( Ghee okhuẹn 7 )
De inọta eso ni gha ya ima rẹn deghẹ ima gele hoẹmwẹ Osanobua ?
Vbe ima khian ya rẹn hẹ deghẹ egbe ima ẹre ima hoẹmwẹ ọnrẹn sẹ Osanobua ?
Ibude ọghe Pọl nọ rre Filipai 2 : 3 , 4 gha ru iyobọ ne ima . Ọ khare wẹẹ : ‘ Wa ghẹ ya ekhọe a gua ye ẹgẹn ọmwa ọkpa ru emwi rhọkpa , ra ekhọe abawẹ , sokpan wa gha daa ne egbe , vbene u i na ro ighẹ uwẹ maan sẹ ọmwa ọvbehe .
Wa gha mu ọghe emwa ọvbehe ye okaro , ẹi re ọghe enegbe ruẹ ọkpa . ’
Ma sẹtin nọ egbe ima ọta eso vbenian : ‘ Mẹ ya ibude na ru emwi vbe arrọọ ọghe imẹ ra ?
Mẹ ya ekhọe hia ru ahoo ọghe Jehova ra ?
I loo ẹkpotọ nọ rhirhi kie ya ru iyobọ ne etẹn vbe iko kevbe ikporhu iyẹn nọ maan ra ? ’
Ne a rhiegbe ladian ya ru iyobọ ne emwa ọvbehe i khuẹrhẹ hiehie .
Te ima gha sẹ emwi eso nọ yẹẹ ima rae .
Sokpan ọyẹnmwẹ ne ima mwẹ rhunmwuda ne ima na rẹn wẹẹ ima mwẹ akueyi ọghe Jehova i gia gie .
De emwi ne etẹn eso ru rhunmwuda ahoẹmwọmwa ne iran mwẹ daa Osanobua ?
Rhunmwuda ahoẹmwọmwa ne etẹn eso mwẹ ne Jehova , iran keghi sẹ iwinna ne iran na miẹn osugi igho rae , ne iran mieke na rhiegba ye ugamwẹ .
Vbe igiemwi , Ericka nọ rre United States keghi re ọbo ebo .
Sokpan nọ gha te ya rhie aro tua iwinna nii , nọ do khian okpọmwa , ọ keghi rhie obọ ye iwinna arọndẹ . Ọna keghi kie ẹkpotọ ne irẹn vbe arowa re ya sẹtin ru iyobọ ne emwa nibun vbe otọ ẹvbo nibun .
Ericka keghi kha wẹẹ : “ Te arrọọ ọghe ima ghi mwẹ evbọ demu rhunmwuda ọse nibun ne ima ghi mwẹ nia kevbe emwi ẹwaẹn nibun ne ima miẹn vbe ima ya ru iyobọ ne emwa vbe odẹ ọghe orhiọn vbe otọ ẹvbo ọvbehe .
Ọbo ebo ẹre I ye khin nia sokpan , ọ wa sẹ mwẹ ọyẹnmwẹ , erriọ vbe ya sẹ mwẹ ọkẹn ne I na sẹtin loo ẹtin kevbe ẹghẹ nọ somwa ye iwinna nọ mu emwa egberran vbe odẹ ọghe orhiọn kevbe ne I na mwẹ ọghae vbe iwinna iko . ”
Vbọzẹe ne ọmwa nọ hoẹmwẹ igho i na mwẹ oghọghọ nọ sẹ otọ ẹko ?
E Pọl keghi kha wẹẹ te emwa khian gha “ hoẹmwẹ igho ” vbe ẹdẹ okiekie .
Vbe ukpo eso nọ gberra vbe arọndẹ ọkpa rre ikporhu vbe ẹvbo na tie ẹre Ireland , ọ keghi miẹn okpia ọkpa , ọ na suẹn gha gu ẹre guan vbekpae Osanobua .
Okpia nii keghi rhie ẹsiso igho ọghẹe ladian , ọ na rhan rẹn , ọ ghi rhie igho eso ladian vbuwe ẹre , ọ na niẹn ọnrẹn daa arọndẹ na , ọ keghi kha wẹẹ : “ Ọna ọre osa ni ga ! ”
Emwa nibun i khian wa miẹn kue vbenian sokpan te agbọn na vuọn ne emwa ni hoẹmwẹ igho kevbe emwi ewe .
E Baibol keghi ya obọ sekhae ne ima wẹẹ : “ Aro ruẹ gha wu ye igho , ẹghẹ ọkpa ne ọ ra ya suẹ ọkẹn i rrọọ .
U gha rhie aro ye ẹfe , ẹghẹ ne u ra ya miẹn emwi ne u gualọ hia gba i rrọ . ”
( Asan 5 : 10 ) Te emwa vberriọ rhie asọn ba avan ya gualọ igho sokpan vbe okiekie ẹre , iran ghi “ ya akhiẹ nibun guọghọ ekhọe iran ruan . ” — 1 Tim 6 : 9 , 10 .
De emwi ne Agọr khare vbekpae ẹfe kevbe ogue ?
Vbene ẹmwata , igho mwẹ iyobọ kpataki nọ ye ne ima hia .
( Asan 7 : 12 ) Ọmwa gha gele sẹtin gha sọyẹnmwẹ deghẹ igho ọghe evba gha re kevbe evba gha da ẹre ọ mwẹ ra ?
Ẹn !
( Tie Asan Ibo 5 : 12 . )
Agọr ne ovbi Jakẹ keghi kha wẹẹ : “ Ghẹ gu mwẹ gha mwẹ ẹfe , ghẹ gu mwẹ khian ovbiogue .
Rhunmwuda ọnii , ye evbare ne ọ gha vuọn mwẹ ẹko , koko mwẹ . ”
Vbọzẹe nọ ma na hoo nọ gha re ovbioguẹ ?
Ọ ma hoo ne ohanmwẹ ya irẹn khian ọmwa nọ rha rhunnwuda uyinmwẹ vberriọ i ya ẹko rhiẹnrhiẹn Osanobua .
Vbọzẹe nọ ma na rinmwian Osanobua nọ ya irẹn khian ọmwa nọ fe ?
Rhunmwuda , ọ ma hoo nọ do gha kha vbekpae Osanobua wẹẹ : “ U i mwẹ emwi ne u ye mẹ . ”
( Itan 30 : 8 , 9 ) Ẹi mwẹ u ma rẹn emwa eso ni mu ẹtin yan ẹfe ọghe iran sokpan iran ma ka Osanobua yọ .
De adia ne Jesu rhie ne ima vbekpae igho ?
Emwa ni hoẹmwẹ igho i sẹtin ya ẹko rhiẹnrhiẹn Osanobua .
Jesu khare wẹẹ : “ Wa ghẹ si ẹfe koko ye agbọn na , ehe ne ọkhọe kevbe ọtọn na sẹtin rhia re rua , ehe ne avbe oyi na gbe urho ya gha rhaa .
Sokpan wa si efe koko ye ẹrinmwi , ehe ne ọkhọe kevbe ọtọn i na sẹtin muẹn rhia , ehe ne avbe oyi i na gbe urho ya gha rhaa . ”
Jesu na yevbe kha wẹẹ : “ Orhunmwu ọkpa ne ọ gha sẹtin ga arowa eva ẹi rrọọ .
Ọ gha hoẹmwẹ ọkpa , ọ ghi gha khuiwu enogieva , ọ gha hoẹmwẹ nọkpa , ọ ghi gha yan enọkpa zẹ , wẹ i sẹtin ga Osanobua ga igho . ” — Mat 6 : 19 , 20 , 24 .
Ma gha ye arrọọ ọghe ima khian ne khuẹrhẹ , de vbe nọ ya kie ẹkpotọ ye ugamwẹ hẹ ?
Ru igiemwi yọ .
Etẹn nibun keghi do bẹghe ẹre wẹẹ , ne iran na ya arrọọ ọghe iran khian ne khuẹrhẹ , te iran ghi sọyẹnmwẹ , te iran ghi vbe miẹn ẹghẹ nọ somwa ya gha ga e Jehova sayọ .
E Jack nọ rre United States keghi khiẹn owa re ne gẹdẹgbẹẹ kevbe isiwinna ọghẹe rhunmwuda ọ rẹn wẹẹ , ọ gha kie ẹkpotọ ne irẹn ya deba ọvbokhan rẹn vbe iwinna arọndẹ .
Ọ keghi kha wẹẹ : Ọ lọghọ I ke sẹtin khiẹn emwi mwẹ kevbe owa mwẹ ne mosemose nọ ghaa rre United States .
Vbene I te ru azẹ na , ẹghẹ hia ẹre iro ya gha han mwẹ rhunmwuda oyanghan ọghe isiwinna .
Sokpan te ọvbokhan mwẹ nọ ghaa ru iwinna arọndẹ wa gha sọyẹnmwẹ vbe ẹghẹ hia .
Ẹghẹ hia ẹre ọ ya kha wẹẹ , ‘ Ai miẹn ọmwa ne a ya gie enọ yan isiwinna ne I na winna ! ’
Ne I na ghi rhie obọ ye iwinna arọndẹ nia , orhunmwu ọkpa ẹre ima ghi winna lele , ọni ọre Jehova . ”
De emwi ne ima gha ru , ne ima ghẹ mieke na gha re emwa ni hoẹmwẹ igho ?
( Ghee okhuẹn 13 )
De vbene ima khian ya rẹn hẹ deghẹ emwa ni hoẹmwẹ igho ma khin ?
Ne ima mieke na rẹn deghẹ emwa ni hoẹmwẹ igho ima khin , te ọ khẹke ne ima gbaro kotọ zẹ ewanniẹn ye avbe inọta na : ‘ Mẹ gele lele adia ni rre e Baibol nọ dekaẹn igho ra ?
Igho ne a khu khian ẹre I mu ye okaro vbe arrọọ ọghe imẹ ra ?
Emwi ewe ẹre imẹ ve ghaan sẹ asikẹgbe ne I gu e Jehova kevbe emwa ọvbehe mwẹ ra ?
Imẹ gele yayi wẹẹ , I gha mu ẹtin yan e Jehova , ọ gha kpemehe emwi hia ne I gualọ ra ? ’
Vbene ẹmwata , e Jehova i khian ya ekhue mu emwa ni mu orhiọn yan rẹn . — Mat 6 : 33 .
De emwi ne Baibol khare vbekpae egberọkhọmwẹ ?
Te emwa ni “ hoẹmwẹ egberọkhọmwẹ ” wa gbae ehe hia vbe ẹdẹ okiekie na .
Zẹ vbene ima nanaẹn de sin , ma bẹghe ẹre wẹẹ , te ọ khẹke ne emwi hia gha rre oreghe .
Ọ ma khẹke ne ima hoẹmwẹ egbe ima gbe ra ne ima mu igho ye okaro vbe arrọọ ọghe ima .
Ilele na ẹre ọ vbe mu irọkhegbe . E Jehova ma wẹẹ ne ima ghẹ zẹdẹ gha sọyẹnmwẹ egbe .
Uhiẹn e Baibol kue kha wẹẹ : “ Rri evbare ruẹ ne u gie ẹko gha suẹ ọyẹnmwẹ , da ayọn ruẹn ne u dọlọ aro yi vbe uhunmwu . ” — Asan 9 : 7 .
De aro egberọkhọmwẹ ne ebe 2 Timoti 3 : 4 guan kaẹn ?
Ebe 2 Timoti 3 : 4 keghi guan kaẹn emwa ni hoẹmwẹ egberọkhọmwẹ sẹrriọ wẹẹ , iran i zẹyọ deghẹ Osanobua rrọọ .
Yẹrẹro wẹẹ , ako na ma kha wẹẹ emwa gha hoẹmwẹ egberọkhọmwẹ sẹ Osanobua . Sokpan ako ni khare wẹẹ , “ vbe ne iran i na hoẹmwẹ Osanobua . ”
Ọni rhiema wẹẹ , iran ma hoẹmwẹ Osanobua hiehie .
Okpia ọkpa nọ rri egie ebe keghi kha wẹẹ : “ Ako nii ma kha wẹẹ iran zẹdẹ hoẹmwẹ Osanobua .
Ako nii keghi gi ima rẹn wẹẹ , iran ma hoẹmwẹ Osanobua hiehie . ”
Nọnaghiyerriọ , te ako na ya obọ sekhae ne emwa ni mu egberọkhọmwẹ ye okaro vbe arrọọ ọghe iran .
E Baibol keghi gie emwa vberriọ zẹvbe emwa ne “ orhiẹnrhiẹn agbọn . . . siẹn yan . ” — Luk 8 : 14 .
16 , 17 .
De igiemwi esi ne Jesu rhie yotọ vbe nọ dekaẹn egberọkhọmwẹ ?
E Jesu keghi rhie igiemwi nọ ghi maan sẹ yotọ vbe nọ dekaẹn egberọkhọmwẹ ne a mu ye oreghe .
E Jesu yo ugie “ irhiọha ” kevbe ugie ne a na wa le “ evbare ” ikuanzọ .
( Jọn 2 : 1 - 10 ; Luk 5 : 29 ) Vbe ugie irhiọha ne Jesu yo , ọ keghi ye amẹ khian ayọn vbe ayọn fo vbe ugie nii .
Ọ mwẹ ẹghẹ ne emwa eso ya gha zan Jesu wẹẹ iwinna evbare kevbe ayọn ne a da ẹre ọ muẹn . E Jesu keghi gbodan ghe iran rhunmwuda iran ma rẹn egiaye . — Luk 7 : 33 - 36 .
E Jesu ma mu egberọkhọmwẹ ye okaro vbe arrọọ ọghẹe .
Iwinna e Jehova ẹre ọ mu ye okaro .
Ọ na gha loo ẹghẹ kevbe ẹrhiọn ya ru iyobọ ne emwa ọvbehe .
Ọ keghi zinegbe uwu obaligie ne emwa nibun mieke na miẹn fan .
Vbe Jesu rhie adia ne Ivbiotu e Kristi , ọ keghi kha wẹẹ : ‘ Ọ maan ne uwa vbe emwa a gha zan uwa , vbe iran a gha zẹ uwa owẹ , vbe iran gha vbe ba uwa ẹmwẹ , rhunmwuda uwa re emwa ni lele mwẹ .
Wa gha ghọghọ , wa gie ẹko gha sẹ uwa ọyẹnmwẹ rhunmwuda , ere nọkhua ẹre ọ rre otọ khẹ uwa vbe ẹrinmwi .
Erriọ zẹẹ emwa vbe ya obọ dan mu avbe akhasẹ ni ke odaro ne uwa . ’ — Mat 5 : 11 , 12 .
De emwi ne ima gha ru , ne ima ghẹ mieke na gha re emwa ni hoẹmwẹ egberọkhọmwẹ ?
( Ghee okhuẹn 18 )
De inọta ne ima gha nọ egbe ima re , nọ gha ya ima rẹn deghẹ egberọkhọmwẹ ẹre ima mu ye okaro vbe arrọọ ọghe ima ?
Vbe ima khian ya rẹn hẹ deghẹ egberọkhọmwẹ ẹre ima mu ye okaro vbe arrọọ ọghe ima ?
Avbe inọta na gha ru iyobọ ne ima : ‘ Egberọkhọmwẹ ẹre ọ ru ekpataki sẹ iko ne ayo kevbe ikporhu iyẹn nọ maan vbe arrọọ ọghe imẹ ra ?
Mẹ muegbe ne i ya sẹ emwi eso rae rhunmwuda ugamwẹ e Jehova ra ?
Mẹ muẹn roro deghẹ e Jehova kpasẹ ye odẹ ne imẹ ya rọkhọ egbe ra ? ’
Ma gha gele hoẹmwẹ Osanobua , te ima khian gha gbaẹnegbe ne emwi ne ima rẹnrẹn wẹẹ ẹi ya ẹko rhiẹnrhiẹn ọnrẹn kevbe emwi ne ima roro wẹẹ ẹi khian ya ẹko rhiẹnrhiẹn ọnrẹn . — Tie Matiu 22 : 37 , 38 .
De emwa ne ẹi khian sẹtin gha mwẹ oghọghọ ?
Ọ gberra ukpo 6,000 ne emwa nagbọn ke rrioya ohanabe vbe agbọn Esu .
Te agbọn Esu ghi sikẹ ufomwẹ nia , sokpan emwa ni hoẹmwẹ egbe iran , igho kevbe egberọkhọmwẹ ẹre ọ vuọn ọnrẹn .
Iran keghi ya edagbọn iran khu emwi ewe khian kevbe wẹẹ , ọghe enegbe iran ọkpa ẹre iran mu ye okaro vbe arrọọ ọghe iran .
Emwa vberriọ i sẹtin gha mwẹ oghọghọ nọ sẹ otọ ẹko .
Sokpan vbe nọ dekaẹn emwa ni hoẹmwẹ Osanobua , e Baibol keghi kha wẹẹ : “ Afiangbe nọ ne ọmwa ne ọ mwẹ Osanobua Jekọb zẹvbe ọmwa ne ọ yọre obọ , kevbe ne ọ mu ẹtin yan e Nọyaẹnmwa ne Osanobua ẹre . ” — Psm 146 : 5 .
De vbene ahoẹmwọmwa ne u mwẹ ne Osanobua ya ya ruẹ sọyẹnmwẹ hẹ ?
Te ahoẹmwọmwa ne eguọmwadia Osanobua mwẹ daa re wegbe sayọ ẹdẹgbegbe , ọna ẹre ọ zẹe ne iran na muan yọ muan yọ .
Ọna sugiẹ yọ wẹẹ , Arriọba Osanobua suẹn gha kha nẹ .
Vbe ne ẹi khian ghi kpẹẹ gbe , eguọmwadia Osanobua gha miẹn afiangbe ne ai sẹtin ya ekhọe zẹ omwa rẹn vbe ototọ Arriọba ọghẹe .
Emwi nọ gele ya eguọmwadia e Jehova sọyẹnmwẹ , ọre ne iran na rẹn wẹẹ , iran ru emwi nọ ya ẹko rhiẹnrhiẹn Ọnrẹn .
Vbene ẹmwata , te emwa ni hoẹmwẹ Jehova khian gha sọyẹnmwẹ vbe etẹbitẹ !
Vbe ako iruẹmwi nọ ghi lele ọna , ma gha ziro yan akpa eso ni zọ ladian vbe ahoẹmwọmwa ọghe ọkẹnrẹn kevbe vbene avbe akpa dan na ya lughaẹn ne akpa ne eguọmwadia e Jehova rhiema .

“ Emwa . . . gha . . . miẹn alughaẹn ne ọ rre . . . egbe ọmwata kevbe ọmwa dan . ” — MAL 3 : 18 .
IHUAN : 127 , 101
vbe odẹ ne ima ya ghee egbe ima ?
vbe odẹ ne ima ya gu emwa ọvbehe loo
vbe uyinmwẹ ima ?
1 , 2 .
De isievẹn ne eguọmwadia Osanobua werriẹ aro daa vbe ẹdẹnẹrẹ ?
( Ghee efoto ni rre omuhẹn . )
ỌBO ebo nibun keghi gbaroghe emwa ni khuọnmwi emianmwẹ ne emwa ọvbehe gha sẹtin mu .
Avbe ọbo ebo keghi gbaroghe emwa vbenian rhunmwuda , iran hoo ne egbe rran iran .
Sokpan , iran keghi kakabọ begbe ne iran ghẹ ya mu emianmwẹ ọghe emwa ne iran gbaro ghe .
Erriọ ima nibun vbe yevbe avbe ọbo ebo nii rhunmwuda , ma rre uwu ẹbu emwa ni yin uyinmwẹ ne ẹi ya ẹko rhiẹnrhiẹn Osanobua .
Ọna keghi re isievẹn nọkhua .
Uyinmwẹ ọrhiae ẹre emwa nibun wa yin vbe okiekie ẹdẹ ne ima ye na .
Ukọ e Pọl keghi gie uyinmwẹ ne emwa ni ma rẹn Osa khian gha yin vbe ebe nogieva nọ gbẹn gie Timoti . Ọ keghi nianiaẹn wẹẹ , te uyinmwẹ emwa khian rhia sayọ vbe ẹghẹ ne ima ye na .
( Tie 2 Timoti 3 : 1 - 5 , 13 . )
Uyinmwẹ dan vbenian sẹtin gha sọnnọ ima sokpan deghẹ ima ma begbe , ma sẹtin vbe suẹn gha yin vbene a ghee emwa ni lẹga ima .
( Itan 13 : 20 ) Vbe ako iruẹmwi na , ma gha guan kaẹn vbene uyinmwẹ ne emwa yin vbe ẹdẹ okiekie ya lughaẹn ne uyinmwẹ ọghe eguọmwadia e Jehova .
Ma gha vbe guan kaẹn emwi ne ima gha ru ne ọyasin ọghe uyinmwẹ dan ne emwa yin ghẹ sin ima kevbe odẹ ne ima gha ya sẹtin ru iyobọ ne emwa ọvbehe vbe odẹ ọghe orhiọn .
De emwa ne a guan kaẹn vbe ebe 2 Timoti 3 : 2 - 5 ?
E Pọl khare wẹẹ , te emwi hia khian gha lọghọ vbe “ ẹdẹ okiekie . ”
Vbe iyeke ọni , ọ na ya unu kaẹn akpa 19 ne ẹi maan ne emwa khian gha rhiema vbe ẹghẹ na .
Te avbe akpa na vbe yevbe ni rre ebe Rom 1 : 29 - 31 sokpan ẹmwẹ ne Pọl loo vbe nọ hae ye ugan vbe ebe Timoti , a ma loo ẹre vbe ehe ọvbehe vbe abọ ọghe Baibol ne a ya urhuẹvbo e Grik gbẹn .
Vbe ọ suẹn gha ya unu kaẹn avbe akpa dan na , ọ keghi kha wẹẹ “ emwa ghi khian . . .
” “ Emwa ” ne irẹn loo ro vbe ako na keghi re ikpia vbe ikhuo rhunmwuda ikpia vbe ikhuo ẹre ọ yin uyinmwẹ vbenian .
Vbọrhirhighayehẹ , ẹi re emwa hia ẹre ọ yin uyinmwẹ vbenian .
Ivbiotu e Kristi ọghe ata i yin vberriọ . — Tie Malakai 3 : 18 .
De vbene emwa ni tọn egbe mu ya yin ?
Vbe Pọl ghi tae nẹ wẹẹ , emwa nibun gha rẹn ọghe enegbe iran ọkpa , iran ghi vbe hoẹmwẹ igho , ọ na vbe rhie ba re wẹẹ , te emwa khian gha rhuọ , iran gha hio , iran gha ya obọ so udu .
Emwa ni yin uyinmwẹ vbenian keghi roro wẹẹ iran maan sẹ emwa ọvbehe , ughaghe rhunmwuda ẹsọhẹ ne Osa ya we iran , ose , ẹfe ra ukpo ne iran na zẹ . Te emwa vberriọ hoo ne a gha ghee iran gidi ra ne a gha ya uhunmwu rhanmwẹ otọ ne iran .
Okpia ọkpa nọ rri egie ebe keghi gbẹn vbekpae ọmwa nọ tọn egbe mu .
Ọ weẹ : “ Vbuwe ekhọe re , ọ mwẹ aka izọese ne ọ na ya uhunmwu rhanmwẹ otọ ne egbe ẹre . ”
Uyinmwẹ itengbemu keghi sọnnọ emwa sẹrriọ wẹẹ , te ọ vbe sọnnọ emwa ni tọn egbe mu .
Vbe ọ ya eguọmwadia e Jehova eso suẹn gha tọn egbe mu ?
E Jehova keghi khuiwu emwa ni mwẹ “ ekhọe itengbemu . ”
( Itan 6 : 16 , 17 ) Ọmwa nọ tọn egbe mu i sẹtin sikẹ Osanobua .
( Psm 10 : 4 ) Esu ọre erha emwa hia ni tọn egbe mu .
( 1 Tim 3 : 6 ) Ọ keghi re emwi nọ da ọmwa wẹẹ , eso vbuwe eguọmwadia e Jehova nẹdẹ , ni mwẹ ẹkoata vbe gha tọn egbe mu .
Vbe igiemwi , Uzaia nọ ghaa Ọba e Juda keghi ya ekhọe hia ga Osanobua vbe ukpo nibun .
E Baibol keghi kha wẹẹ , “ ugbẹnvbe Uzaia ne ọba ghi khian ọmwa nọ wegbe nẹ , ọ keghi do gha hio , ọnii ẹre ọ si udẹmwẹ ọnrẹn .
Ọ kẹghi yagha e Nọyaẹnmwa nẹ Osanobua ẹre , vbene ọ na gha rrie Ọgua Osa ya gha giẹn eturari vbe ogiukpo eturari . ”
Ọ mwẹ ẹghẹ ne Ọba e Hezikaia vbe ya gha tọn egbe mu , sokpan ovbi ẹghẹ kherhe ẹre ọ ya yin uyinmwẹ dan na . — 2 Krọ 26 : 16 ; 32 : 25 , 26 .
De emwi eso ni gha te ya e Devid gha hio ? Sokpan , vbọzẹe ne ọ na gha mu egbe rriotọ ?
Emwa eso keghi hio rhunmwuda iran mose , a họn usi iran rre , iran gua so ihuan , iran gua ku iku isasegbe ra rhunmwuda ukpo nọ yo ne iran na zẹ .
Te ena hia wa gba vbe egbe Devid ; ọrheyerriọ , ẹghẹ ọkpa i rrọọ ne Devid ya tọn egbe mu .
E Devid ghi gbe Golaiati rua nẹ , e Sọl ne Ọba keghi ya ovbi ẹre nokhuo nẹẹn . E Devid keghi kha wẹẹ : “ Gha ọ re imẹ , vbe uniẹn mwẹ a khin , ne I gha na gha re orruan ọba ? ”
( 1 Sam 18 : 18 ) Vbọ ye Devid gha mu egbe rriotọ ?
Rhunmwuda ọ rẹnrẹn wẹẹ , e Jehova ma rhie aro gberra irẹn , te ọ “ vbẹrre ” ra te ọ mu egbe rriotọ tọn irẹn mu .
E Devid wa rẹn wẹẹ , irẹn ghẹ gha mwẹ ukpamuyọmọ rhọkpa , akpawẹ e Jehova ma “ vbẹrre ” .
( Psm 113 : 5 - 8 ) Ọ rẹnrẹn wẹẹ , obọ e Jehova ẹre emwi hia ne irẹn ghaa mwẹ ke rre . — Yae taa 1 Kọrinti 4 : 7 .
Vbọ khian ya ima gha mu egbe rriotọ ?
Eguọmwadia e Jehova vbe ẹdẹnẹrẹ keghi hia ne iran gha mu egbe rriotọ vbe na ghee Devid .
Ukpo nọ ghi yo sẹ ẹre Jehova na zẹ vbe agbọn vbe ẹrinmwi , ọrheyerriọ , te ọ ye mu egbe rriotọ .
Ọ na sẹ nọ gha gua ima kpa , ne ima vbe gha mu egbe rriotọ .
( Psm 18 : 35 ) Nọnaghiyerriọ , te ọ khẹke ne ima lele adia na : “ Wa gha mwẹ ekhọe agiẹngiẹn , itohan , imuegberriotọ , ọmẹhẹ , ufumwẹ kevbe izinegbe . ”
( Kọl 3 : 12 ) E Baibol yevbe kha wẹẹ ahoẹmwọmwa i “ ya obọ rra ẹwẹe ra ne ọ gha tọn egbe mu . ”
( 1 Kọr 13 :⁠ 4 ) Ma ghaa mu egbe rriotọ , ọna sẹtin ya emwa ọvbehe do deba odẹ ọghe ẹmwata , ze vbene uyinmwẹ esi ọghe etẹn ima nikhuo eso ya ya arowa iran deba ugamwẹ e Jehova . — 1 Pit 3 : 1 .
( a ) Vbe ẹdẹnẹrẹ , de aro ne emwa eso ya ghee uyinmwẹ emọ ne ẹi họn ẹmwẹ ne evbibiẹ iran ?
( b ) De ibude ne Evbagbẹn Nọhuanrẹn rhie ne emọ ?
E Pọl keghi gie ẹre , obọ ne emwa khian ya gha mu egbe vbe ẹdẹ okiekie .
Ọ keghi kha wẹẹ , vbe okiekie ẹdẹ , emọ i khian ghi họn ẹmwẹ ne evbibiẹ iran .
Te ọ ghi yevbe na miẹn wẹẹ , iyin ehọ ọghe emọ ma de emwi nọ rhiae vbe u gha tie ebe eso ne emwa gbẹnnẹ ladian kevbe ughe eso ne a ghee vbe ẹkpẹti ughe . Sokpan ẹmwata ma wẹẹ ne a ghẹ tae — te iyin ehọ ọghe emọ zagha ẹgbẹe .
Ẹmwata na keghi re ne emwa rẹnrẹn ke otọ gha dee .
Vbe igiemwi , vbe ẹghẹ nẹdẹ vbe Greece , ọmọ gha gbe evbibiẹ ọre , a ghi kpe ema khuẹ fua vbe ẹvbo nii .
Vbe Rom , uhi nọ mu ọmwa nọ dizigha ẹre ọ vbe mu ọmọ nọ tọn obọ mu fi erhae emwi .
Abọ ọghe Baibol ne a ya urhu e Hibru kevbe urhu e Grik gbẹn keghi rhie adia ne emọ ne iran gha ya ọghọ ne evbibiẹ iran . — Ẹks 20 : 12 ; Ẹfis 6 : 1 - 3 .
De emwi nọ gha ya emọ gha họn ẹmwẹ ne evbibiẹ iran ?
Emọ ghaa muẹn roro emwi ne evbibiẹ iran he ru ne iran , ọ ghi ya iran gha họn ẹmwẹ ne evbibiẹ iran .
Emọ gha vbe rẹn wẹẹ Osanobua hoo ne iran gha rhie ọghọ ne evbibiẹ iran , irẹnmwi nii ghi ru iyobọ ne iran ya gha ru vberriọ .
Emọ ghaa taa ẹmwẹ evbibiẹ iran nọ maan sirra avbe ọse iran , avbe ọse nii ghi gha yaro nọ maan ghee evbibiẹ emọ nii .
Sokpan deghẹ evbibiẹ emọ i mwẹ agiẹngiẹn daa emọ , emọ nii i khian vbe sẹtin ya ekhọe hia gha họn ẹmwẹ ne evbibiẹ iran .
Emọ gha gele bẹghe ẹre wẹẹ evbibiẹ iran hoẹmwẹ iran , ọ ghi gua iran kpa ya gha rhie ọghọ ne iran agharhemiẹn wẹẹ ẹi khuẹrhẹ ugbẹnso .
Igbama ọkpa na tie ẹre Austin keghi kha wẹẹ : “ Ẹghẹ hia ẹre I ya hoo ne I gha ru emwi nọ rrọọ mwẹ ekhọe .
Sokpan emwi nọ ya mwẹ gha lele adia ọghe evbibiẹ mwẹ ọre uhi ne iran yi , iran na vbe gu mwẹ rẹn evbọzẹe ne iran na yi uhi vberriọ kevbe wẹẹ , iran i lọghọ ne a gu guan .
I keghi bẹghe ẹre wẹẹ iran hoẹmwẹ mwẹ , ọna ẹre ọ zẹe ne I na gha ru emwi nọ ya ẹko rhiẹnrhiẹn iran . ”
10 , 11 . ( a ) De uyinmwẹ eso ne emwa yin nọ rhiẹre ma wẹẹ iran i mwẹ ahoẹmwọmwa ne ogieva iran ?
( b ) De vbene ọ wegbe sẹ hẹ ighẹ ahoẹmwọmwa ne Ivbiotu e Kristi ọghe ata mwẹ ne ogieva iran ?
Akpa nikẹre ne Pọl ya unu kaẹn rhiẹre ma wẹẹ , emwa i khian hoẹmwẹ ogieva iran vbe ẹdẹ okiekie .
Vbene Pọl ya hae ye ugan , uyinmwẹ ẹsoghodan ẹre ọ lele ọghe emọ ‘ ne ẹi họn ẹmwẹ ne evbibiẹ iran . ’
Te ọ wa deyọ rhunmwuda , emwa ẹsoghodan i gbọyẹmwẹ ye emwi esi ne a ru ne iran .
Emwa i khian ghi vbe gha ga Osanobua , iran ghi rri vbe ekhọe , nọ rhiema wẹẹ , ọfunmwegbe i khian gha rre uwu ẹkpo emwa nibun , iran gha gu egbe suan .
Emwa gha filo unu , iran gha si uma isọtẹ . Emwa vberriọ ghi gha ta emwa ọtakhọ uhiẹn ya sẹ egbe Osanobua .
Te emwa ni ya unu rhia ọmwa ran khian vbe gba ehe hia vbe ẹdẹ okiekie .
*
Eguọmwadia Osanobua wa lughaẹn ne emwa ọvbehe vbe ẹdẹnẹrẹ rhunmwuda iran mwẹ ahoẹmwọmwa nọ sẹ otọ ẹko ne ogieva iran .
Erriọ wa ye ke otọ gha dee .
Jesu keghi kha wẹẹ , uhi nọ ghi ru ekpataki sẹ vbe Uhi e Mozis ọre gha hoẹmwẹ Osanobua . Nọ ghi zẹ lelẹe ọre gha hoẹmwẹ ogieva ruẹ nọ re ahoẹmwọmwa ne a tie ẹre a·ga’pe .
( Mat 22 : 38 , 39 ) Jesu yevbe kha wẹẹ ahoẹmwọmwa ne a mwẹ ne ogieva ọmwa ọre ama ne a khian ya rẹn Ivbiotu e Kristi ọghe ata .
( Tie Jọn 13 : 34 , 35 . )
Te ọ vbe khẹke ne Ivbiotu e Kristi ọghe ata gha hoẹmwẹ eghian iran . — Mat 5 : 43 , 44 .
De vbene Jesu ya rhiẹre ma wẹẹ irẹn gele hoẹmwẹ emwa ọvbehe ?
Jesu keghi rhiẹre ma wẹẹ irẹn gele hoẹmwẹ emwa ọvbehe .
Ọ keghi mu okhian gha rrie ẹvbo ughughan rhunmwuda ọ hoo ne emwa họn iyẹn nọ maan ọghe Arriọba .
Ọ keghi mu emwa ni khuọnmwi egbe rran ​ —⁠ emwa ni rhu aro , emwa ni yin ehọ , avbe uke kevbe ni khuọnmwi oti .
Te ọ vbe huẹn emwa ni wulo kpaegbe .
( Luk 7 : 22 ) Nọ ghi sẹ ehia , ọ keghi ya arrọọ ọghẹe zọese ne emwa nagbọn agharhemiẹn wẹẹ emwa nibun ma gbọyẹmwẹ ye emwi nọ ru .
Ahoẹmwọmwa ne Jesu rhiema keghi suigiẹ yọ wẹẹ , te Osanobua vuọn ne ahoẹmwọmwa .
Ahoẹmwọmwa vbenian ẹre Avbe Osẹe Jehova rhiema vbe uhunmwu otagbọn hia .
De vbene ahoẹmwọmwa ne ima mwẹ daa emwa ọvbehe ya si iran sikẹ e Jehova hẹ ?
Ma ghaa rhiẹre ma wẹẹ ima hoẹmwẹ emwa ọvbehe , ọ vbe ya iran gha hoo ne iran sikẹ e Jehova .
Vbe igiemwi , vbe okpia ọkpa nọ rre Thailand ghi miẹn ahoẹmwọmwa ne etẹn rhiema vbe asikoko odin ne ọ yo , ọ keghi kpa re odin .
Ọ ghi sẹ owa , ọ na wẹẹ ne etẹn suẹn gha gu irẹn ruẹ e Baibol igbava vbe uzọla . Ọ na kporhu ma etiọnrẹn hia .
Ọ ghi rre uki ehan , ọ na gha mwẹ ọta ọghe Baibol na tie vbe iko .
Ne ima mieke na rẹn deghẹ ima gele rhie ahoẹmwọmwa ma , ma sẹtin nọ egbe ima ọta vbenian : ‘ Mẹ hia vbe odẹ ke odẹ ne I ru iyobọ ne etẹn vbuwe ẹgbẹe , vbe iko kevbe emwa ọvbehe vbe ikporhu ra ?
Mẹ hia ne I gha yaro ne Jehova ya ghee emwa ghee iran ra ? ’
14 , 15 .
De uyinmwẹ dan eso ne emwa nibun yin ? Vbọ ghi ya eso fiwerriẹ ?
Uyinmwẹ dan eso ye rrọọ ne a ma he ya unu kaẹn ne emwa yin vbe ẹghẹ ne ima ye na .
Ọna ẹre ọ zẹe ne ọ na khẹke ne ima gbaengbe ne emwa vberriọ . Vbe igiemwi , te ohu emwi nọ maan mu emwa nibun vbe ẹdẹnẹrẹ .
E Baibol eso keghi zedu ẹre vbenian : “ Emwa ni khuiwu emwi nọ maan ” ra “ emwa ne ẹko khọ ye emwi nọ maan . ” Emwa vbe gha yin pirhipirhi , aro iran ghi gha kpannọ ugiọnmwẹ erhẹn .
Eso ghi vbe ze vbe udu .
Emwa vbenian i roro emwi nẹ iran ke ru ẹre , te iran dekun emwi ru .
Emwa nibun ni ka gha yin uyinmwẹ aranmwẹ oha vbenian fiwerriẹ nẹ .
Afiwerriẹ vbenian keghi re ne Baibol taa yotọ .
( Tie Azaia 11 : 6 , 7 . )
Ako ọghe Evbagbẹn Nọhuanrẹn na keghi guan kaẹn vbene avbe oduma kevbe akpakomiza khian ya gha gu avbe oteghe ohuan kevbe ẹkhuia ẹmila loo hẹ vbuwe ọfunmwegbe .
Yẹrẹro wẹẹ , emwi nọ khian ya ọfunmwegbe vbenian gha rrọọ ọre rhunmwuda , irẹnmwi ọghe “ Nọyaẹnmwa gha vuọn otọe nii zẹ vbene amẹ vuọn olokun . ”
( Aiz 11 : 9 ) Avbe aranmwẹ i sẹtin ruẹ emwi vbekpae Jehova , nọnaghiyerriọ , ẹmwẹ akhasẹ na gha mwẹ amusẹ vbe egbe emwa nagbọn vbe odẹ ọghe orhiọn .
Emwa ghaa lele ilele ni rre Baibol , uyinmwẹ iran ghi fiwerriẹ !
( Ghee okhuẹn 16 )
De vbene Baibol he ya ru iyobọ ne emwa ya fi uyinmwẹ iran werriẹ ?
Etẹn eso rrọọ ni ka gha khọ vbe na ghee akpakomiza sokpan emwa ni fu ẹre iran ghi khin .
U gha miẹn okha eso vbenian tie vbe uhunmwuta na gba ikun , “ The Bible Changes Lives , ” vbe jw.org .
Emwa ni do rẹn odẹ ọghe ẹmwata ni ya ẹkoata ga e Jehova ma yevbe emwa ni ba mu akpa ọghe umamwẹ yọ sokpan uyinmwẹ iran rhiẹre ma wẹẹ iran i maan . Te emwa nibun ne aro iran ka gha kpannọ ugiọnmwẹ erhẹn , ni ghi rre otu e Jehova nia ghi fiwerriẹ .
Te iran ghi ‘ mu akpa ọgbọn nii , ne a yi zẹ vbe ama ọghe Osanobua yọ , zẹvbe nọ gua ahoo ọghe Osanobua ro vbe odẹ ọghe imudiaẹse kevbe ẹkoata . ’
( Ẹfis 4 : 23 , 24 ) Zẹ vbene emwa ya ruẹ vbekpae Osanobua , iran gha bẹghe ako nọ khẹke ne iran na ru afiwerriẹ .
Irẹnmwi na ẹre ọ ghi gua iran kpa ya ru afiwerriẹ nọ khẹke vbe uyinmwẹ iran .
Ne a do ru afiwerriẹ vberriọ i khuẹrhẹ hiehie sokpan orhiọn nọhuanrẹn ọghe Osanobua ẹre ru iyobọ ne emwa ni gele hoo ne iran ru ahoo ọghe Osanobua .
De emwi ne ima gha ru ne ọyasin ọghe uyinmwẹ emwa dan ghẹ sin ima ?
Te ọ ghi wa vẹẹ na rẹn ighẹ alughaẹn ne egbe nọ rre ẹkpo emwa ni ga Osanobua kevbe emwa ne ẹi gae .
Te ọ khẹke ne ima ni ga Osanobua gha begbe ne ọyasin ọghe emwa ni rre uwu agbọn ghẹ sin ima .
Ọna ẹre ọ zẹe ne ọ na khẹke ne ima bi egbe ne emwa vberriọ zẹ vbene ebe 2 Timoti 3 : 2 - 5 khare .
Vbene ẹmwata , ma i khian wa sẹtin gbaengbe ne iran fo fẹẹrẹ ighẹ emwa ni yin uyinmwẹ vberriọ .
Ma sẹtin gu emwa vberriọ gha winna vbe isiwinna ọkpa , ma sẹtin gha yo owebe ọkpa , ma sẹtin vbe gha rre owa ọkpa .
Ọrheyerriọ , ma gha sẹtin gbogba ga egbe ima ne ọyasin ọghe uyinmwẹ ne iran yin ghẹ sin ima .
Ma ghaa tie Baibol ne egbe ima , ima na vbe gha gu emwa ni ga e Jehova mu obọ , ọna gha ya ima deziẹn vbe odẹ ọghe orhiọn .
De odẹ ne ẹmwẹ nọ ke ima unu ladian kevbe uyinmwẹ ima ya ru iyobọ ne emwa ọvbehe vbe odẹ ọghe orhiọn ?
Te ọ vbe khẹke ne ima ru iyobọ ne emwa ọvbehe vbe odẹ ọghe orhiọn .
Ma vbe gha loo ẹkpotọ nọ rhirhi kie ya kporhu .
Ọ ma vbe de emwi nọ rhiae deghẹ ima tama e Jehova nọ ru iyobọ ne ima ya gha taa ẹmwẹ nọ khẹke vbe ẹghẹ nọ khẹke .
Ọ vbe khẹke ne ima gi emwa ọvbehe rẹn wẹẹ , Osẹe Jehova ẹre ima khin .
Odẹ vberriọ , uyinmwẹ nọ maan ne ima rhiema ghi rhie uyi gie Osanobua .
E Jehova maa ima re nẹ , ‘ ne a gha zobọ vbe avbe uyinmwẹ ne ẹi re ọghe Osanobua , kevbe orriarria emwi agbọn na hia , ne a gha yin uyinmwẹ ai balọ egbe , uyinmwẹ ọghe ọmwa imudiaẹse , kevbe uyinmwẹ ne ọ khọ ọghe Osanobua vbe agbọn na . ’
( Taitọs 2 : 11 - 14 ) Ma ghaa yin uyinmwẹ esi , te aro emwa ọvbehe khian sọe , eso sẹtin vbe kha wẹẹ : “ Ma hoo ne ima vbe ghae vbe uhunmwu nọ maan ọghe uwa , rhunmwuda ma họẹn ighẹ Osanobua rrọọ yaba uwa . ” — Zẹk 8 : 23 .
Emwi ne urhuẹvbo e Grik tie ẹre ọmwa “ nọ ya unu rhia ọmwa ruan ” ra ọmwa “ nọ ba ọmwa ifiẹzọ ” ọre di·aʹbo·los .
Vbe Baibol , ọna ọre ovan ọghe Esu nọ taa Osanobua ọtakhọ .
UGBẸNSO ẹre a ya gha ru adọlọ .
Vbe igiemwi , ebe Diuteronomi 24 : ​ 14 , 15 khare wẹẹ : “ Ghẹ mu ọguọmwadia ne ovbiogue ne u rhie vbe iwinna ru , ọre ovbi Izrẹl nọ ra avbe orhunmwuyẹn ni rre uwa ẹvbo . . .
Adeghẹ u ma ha ẹre nẹẹn , ọ gha viẹ bu e Nọyaẹnmwa gha khian , a ghi bu abe gbuẹ . ”
Ebunbunmwẹhẹn ra usọnmwẹ akhe ne a gbẹnnẹ erinmwian ọghe ọmwa nii nọ gbe ezọbu yi
Emwi vbenian sunu daa orhunmwu ọkpa nọ gbe ezọbu , vbe orre nogie ihinrọn , Ọ Te Sẹ Ẹghẹ Kristi .
Odẹ ẹghẹ na , ẹre a ya miẹn emwi ne ọmwa gbẹn ye ebunbunmwẹhẹn ra usọnmwẹ akhe , ya rinmwian e gọvina , nọ mwẹ itohan daa irẹn rhunmwuda ẹwu ne a miọn re .
Ọkpẹn ẹvbo ne a tie ẹre Ashdod ẹre a na miẹn evbagbẹn na .
Ughaghe te a gu ọmwa nọ gbe ezọbu na gbẹn ọnrẹn .
Ọ gha kẹ , ọmwa nọ gbe ezọbu na , ma sẹtin rhọ emwi okọ sẹ omwa nọ khẹke , vbe ẹdẹ ne a miọn ẹwu . Ọna ọre ẹmwẹ nọ ya rinmwian e gọvina : “ Ikpẹdẹ eso nọ gberra , vbe imẹ ne ọguọmwadia ruẹ ghi rhọ emwi okọ fo nẹ , e Hoshayahu ne ovbi e Shobay na do miọn mwẹ ẹwu mwẹ . . . .
Avbe ihua mwẹ ne ima gba miẹn ẹsọn gha sẹtin sẹ osẹ yọ wẹẹ . . . ẹmwata ẹre I tae .
I ma miẹn eke ne I na rri abe vbe ẹmwẹ na . . . .
Sokpan deghẹ u ghi mu ukpa mu uwerhẹn ghee ẹmwẹ na nẹ gọvina , u na bẹghe ẹre wẹẹ , ẹmwẹ ẹwu ne a miọn mwẹ re ma kaan ruẹ , lahọ ye mwẹ itohan daa mwẹ !
I rẹn wẹẹ , u i khian wa hunwan ne ọguọmwadia ruẹ gha ghogho khian vbene i na mwẹ ẹwu ne I khian mu yọ . ”
Ọtokha ọkpa ne a tie ẹre Simon Schama keghi kha wẹẹ : “ Okha na , ya ima rẹn wẹẹ , ọmwa nọ gbe ezọbu na , khiẹ ye ẹwu ne a miọn re , ẹre ọ zẹe ne ọ na rinmwian e gọvina nọ ru iyobọ ne irẹn .
Ọ ma fo ye evba . Ọ khọ wẹẹ , ọmwa nọ gbe ezọbu na rẹn ilele kevbe uhi ni rre ebe Lẹvitikus kevbe Diuteronomi ni gbikhaẹn ye obọ atosi ne a ya mu ivbiogue . ”
3 Ya Egbe Tae Noa , Daniẹl Kevbe Job Vbe Odẹ Ne Iran Ya Mu Ẹtin Yan E Jehova Kevbe Odẹ Ne Iran Ya Họn Ẹmwẹ Nẹẹn
8 Wẹ Rẹn Jehova Vbene Noa , Daniẹl Kevbe Job Rẹn Ọnrẹn Ra ?
Ọlọghọmwa nibun ne ima werriẹ aro daa vbe ẹdẹnẹrẹ ẹre Noa , Daniẹl kevbe Job vbe werriẹ aro daa .
Vbọ ru iyobọ ne iran ?
Vbe iran ya do gha mwẹ irẹnmwi nọ dinmwi vbekpae Jehova sẹrriọ wẹẹ , emwi rhọkpa ma sẹtin beghe imudiase ọghe iran ?
Ako iruẹmwi eva na , gha zẹ ewanniẹn ye avbe inọta na .
13 Okha Ọghe Ẹdagbọn Ọmwa — Ai Miẹn Emwi Ne Jehova I Sẹtin Ru
18 Vbe A Yae Kha Ne A Gha Re Ọmwa Nọ Deziẹn Vbe Odẹ Ọghe Orhiọn ?
23 Gha Mwẹ Alaghodaro Vbe Odẹ Ọghe Orhiọn !
Ako iruẹmwi eva na keghi guan kaẹn emwi orhiọn . Vbe nokaro , ma gha ziro yan evba yae kha na gha re ọmwa nọ rhie aro tua emwi orhiọn kevbe emwi ne ima gha miẹn ruẹ vbe igiemwi esi ọghe eguọmwadia Osanobua ni deziẹn vbe odẹ ọghe orhiọn .
Nogieva keghi guan kaẹn emwi eso ne ima gha ru , ne ima mieke na gha mwẹ alaghodaro vbe odẹ ọghe orhiọn , ne ima vbe gha rhiẹre ma vbe arrọọ ọghe ima .
28 Oghọghọ — Akpa Nọ Ke Obọ Osanobua Rre
31 Nọ Ke Aza Ima Nẹdẹ Rre
‘ Uhunmwu iran ọkpa ẹre umamwẹ Noa , Daniẹl kevbe Job gha sẹtin sinmwi ye agbọn . ’ — ẸZIK 14 : 14 .
IHUAN : 89 , 119
Noa ?
Daniẹl ?
Job ?
1 , 2 . ( a ) Vbọzẹe ne ima gha na miẹn igiọdu vbe igiemwi e Noa , Daniẹl kevbe Job ?
( b ) De emwi nọ sunu vbe asẹ ne Ẹzikiẹl ya gbẹn emwi nọ rre ebe Ẹzikiẹl 14 : 14 ?
DE ỌLỌGHỌMWA ne uwẹ werriẹ aro daa ? Ọ sẹtin gha re ọghe igho , emianmwẹ ra ukpokpo .
Ọ mwẹ ẹghẹ eso ne ui ya mwẹ oghọghọ vbe ugamwẹ e Jehova ra ?
Ọ ghaa yerriọ , gha mwẹ igiọdu .
Igiemwi esi ọghe Noa , Daniẹl kevbe Job gha ru iyobọ nuẹn .
Emwa ni ma gba ẹre iran ghaa khin . Egbe ọlọghọmwa ne ima werriẹ aro daa vbe ẹdẹnẹrẹ ẹre iran vbe werriẹ aro daa vbe ẹghẹ nii , uhiẹn , ọ mwẹ ẹghẹ eso ne arrọọ ọghe iran ya gha rre ikpadede .
Ọrheyerriọ , iran keghi mudia gbain vbe uwu edanmwẹ nii hia .
Ẹre ọ zẹe ne iran na do khian igiemwi ọghe emwa ni mwẹ amuẹtinyan kevbe ni họn ẹmwẹ ne Osanobua . — Tie Ẹzikiẹl 14 : 12 - 14 .
E Babilọn ẹre Ẹzikiẹl na gbẹn ako ọghe evbagbẹn nọhuanrẹn ne ako iruẹmwi na hẹnhẹn egbe yan , vbe ukpo 612 B.C.E .
* ( Ẹzik 1 : 1 ; 8 : 1 ) Vbe ọ ma he kpẹ vba , ivbiyokuo e Babilọn keghi guọghọ Jerusalẹm vbe ukpo 607 B.C.E .
Emwa ni ya ẹkoata ga Osanobua vbene a ghee Noa , Daniẹl kevbe Job ẹre ọ miẹn uhunmwu vbe ọfuan nii .
( Ẹzik 9 : 1 - 5 ) Usun iran kegha re Jerimaia , Barọk , Ẹbẹdmẹlẹk , kevbe Ivbi Uniẹn Rekab .
De emwi ne ima khian ziro yan vbe ako iruẹmwi na ?
Vbe ẹdẹnẹrẹ , emwa ni ya ẹkoata ga e Jehova vbene a ghee Noa , Daniẹl kevbe Job , ẹre ọ khian miẹn fan vbe ẹghẹ ne Jehova khian ya fuẹn agbọn Esu na .
( Arhie 7 : 9 , 14 ) Nia , gi ima guan kaẹn evbọzẹe ne Jehova na ya iran ru igiemwi , zẹvbe emwa imudiase .
Ma gha rhie aro tua ( 1 ) isievẹn ne dọmwadẹ iran werriẹ aro daa ( 2 ) kevbe odẹ ne ima gha ya sẹtin lele ukpowẹ ọghe iran vbe nọ dekaan amuẹtinyan kevbe odẹ ne iran ya họn ẹmwẹ ne Jehova .
4 , 5 .
De isievẹn ne Noa werriẹ aro daa ?
Vbọzẹe ne a gha na kha wẹẹ izinegbe ne Noa mwẹ rẹn lughaẹn ne ọghe emwa ọvbehe ?
De isievẹn ne Noa werriẹ aro daa ?
Te emwa dan wa gba ehe hia vbe ẹghẹ Enọk , nọ re erha odede ọghe Noa .
Te iran kue gha taa “ ẹmwẹ ihin ” ra ẹmwẹ ekpọ vbekpae Jehova .
( Jud 14 , 15 ) Uyinmwẹ ika kevbe igbinnoguo na gha muan yọ muan yọ .
Te “ ọkhọ . . . vẹ gbaa ehe hia ” vbe ẹghẹ Noa .
Avbe odibo dan keghi fi egbe werriẹ mu akpa ọghe emwa nagbọn yọ , iran na gha viọ ikhuo rọnmwẹ , iran keghi biẹlẹ arhuanran ni ghaa ya obọ yẹnyẹn emwa mu otọ .
( Gẹn 6 : 2 - 4 , 11 , 12 ) Sokpan te e Noa wa lughaẹn .
E Baibol keghi kha wẹẹ : ‘ Ẹmwẹ e Noa kegha yẹẹ Nọyaẹnmwa ’ rhunmwuda , e Noa ọkpa ẹre ọ ghaa re ọmwa esi vbe uwu ẹbu emwa ni ghaa rre agbọn vbe ẹghẹ nii .
Te Noa wa gha “ gu Osanobua mu obọ . ” — Gẹn 6 : 8 , 9 .
De emwi ne ako nii ya ima rẹn vbekpae Noa ?
Okaro , ẹi re ukpo 70 ra 80 kẹkan ẹre Noa ya gu Osanobua mu obọ ọ te sẹ ẹghẹ urhọmwẹ amẹ ọghe ọgbagbọn .
Te ọ ghi rrie ukpo 600 ne Noa ya da amuẹtinyan ọghẹe yi vbe agbọn dan nii .
( Gẹn 7 : 11 ) Nogieva , e Noa ma zẹdẹ gha mwẹ etẹn vbe iko ra vbuwe ẹgbẹe ne iran gba gha ga e Jehova . Vbe ẹdẹnẹrẹ , ma mwẹ emwa ni rhie igiọdu ne ima vbe orhiọn gha gbe ye ima iwu . E Noa ma gha mwẹ .
*
De vbene Noa ya rhiẹre ma wẹẹ ọmwa nọ din irẹn khin ?
Agharhemiẹn wẹẹ ọmwa esi e Noa ghaa khin , ọ ma wa viọ obọ ku akharha .
Ọ kegha ya udinmwẹ “ kpe orhu ẹmwata . ”
( 2 Pit 2 : 5 ) Ukọ e Pọl keghi kha wẹẹ , te Noa “ bu abe gbe agbọn ” lekpae iyayi nọ rhiema .
( Hib 11 : 7 ) Ọna rhiema wẹẹ , ẹi mwẹ e Noa ma werriẹ aro da ozan kevbe ukpokpo .
Ọrheyerriọ , ohan ma zẹdẹ gha mu e Noa .
( Itan 29 : 25 ) Ọ kegha mwẹ udinmwẹ rhunmwuda ọ rẹnrẹn wẹẹ Osanobua rre irẹn iyeke .
De isievẹn eso ne Noa werriẹ aro daa vbe ọ ka okọ nii ?
Ọ ghi gberra ukpo 500 ne Noa ya ya ẹkoata ga e Osanobua , ọ keghi tama e Noa nọ ka okọ nọkhua ne a gha ya miẹn emwa nagbọn kevbe aranmwẹ fan .
( Gẹn 5 : 32 ; 6 : 14 ) Iwinna okọ ne a ka nii ma zẹdẹ gha re nọ khẹkhẹ .
E Noa wa vbe rẹn wẹẹ , emwa dan ni lẹga irẹn gha zan irẹn , iran gha vbe kpokpo irẹn ye iwinna nii .
Sokpan , ọni ma gbe orhiọn yọ re iwu .
Ọ keghi mu ẹtin yan Osanobua , ọ na “ ru emwi hia ne Osanobua tama rẹn . ” — Gẹn 6 : 22 .
De odẹ ne Noa ya mu ẹtin yan e Jehova wẹẹ ọ gha kpemehe emwi hia ne irẹn gualọ ?
E Noa keghi werriẹ aro daa isievẹn ọvbehe .
Te ọ gha kpemehe emwi ikpakpa ne ẹgbẹe ọre . Ọ te sẹ ẹghẹ urhọmwẹ amẹ ọghe ọgbagbọn , te emwa wa kakabọ gha miẹn ẹsọn , iran ke sẹtin miẹn evbare ẹdẹ . Erriọ e Noa vbe ya gha miẹn ẹsọn .
( Gẹn 5 : 28 , 29 ) Ọrheyerriọ , e Noa ma mu emwi ewe ye okaro vbe arrọọ ọghẹe , ugamwẹ e Jehova ẹre ọ mu ye okaro .
Ughaghe ọ sẹ ukpo 40 ra 50 ne Noa ya ka okọ nii . Sokpan vbuwe ẹghẹ na hia , ọ keghi rhie aro tua ugamwẹ e Jehova .
Okpamẹ nii ghi vbe rhọ nẹ , ọ yevbe sẹ ọwara ukpo 350 ne Noa ya ya ẹkoata ga Osanobua .
( Gẹn 9 : 28 ) Vbene ẹmwata , ọmwa nọ mu ẹtin yan Osanobua kevbe nọ họn ẹmwẹ nẹẹn ẹre Noa ghaa khin .
Igiemwi esi ẹre ọ rhie yotọ .
9 , 10 . ( a ) De vbene ima khian ya sẹtin ya egbe ta e Noa hẹ ?
( b ) De afiangbe ne u gha lae miẹn deghẹ u gu Osanobua mu obọ ?
De vbene ima khian ya sẹtin ya egbe tae amuẹtinyan ọghe Noa kevbe odẹ ne ọ ya họn ẹmwẹ ne Jehova ?
Te ọ khẹke ne ima gha lele ilele ni gbae ọghe Osanobua , ma gha bi egbe ne emwikemwi nọ kaẹn agbọn Esu , ma vbe gha mu Arriọba Osanobua ye okaro vbe arrọọ ọghe ima .
( Mat 6 : 33 ; Jọn 15 : 19 ) Vbene ẹmwata , te emwa nagbọn khọ ẹko ima rhunmwuda ima i mwẹ ne ima gu iran ye .
Emwa eso keghi ya unu rhia ima rua vbe ugha iyẹn , rhunmwuda ima lele ilele ni rre Baibol ni dekaan orọnmwẹ kevbe emwi ọdọ vbe amwẹ .
( Tie Malakai 3 : 17 , 18 . )
Vbọrhirhighayehẹ , zẹvbe na ghee Noa , e Jehova ẹre ima mu ohan rẹn , rhunmwuda ma rẹnrẹn wẹẹ , irẹn ọkpa ẹre ọ khian sẹtin ya ima gha mwẹ arrọọ etẹbitẹ . — Luk 12 : 4 , 5 .
Uwẹ vbe vbo ?
U gha ye gha “ gu Osanobua mu obọ , ” vbe emwa ghaa zan ruẹ ra iran na gha gbodan ye ugamwẹ ruẹ ra ?
U gha mu ẹtin yan e Jehova vbe ẹmwẹ igho gha wegbe muẹn ra ?
U gha mu ẹtin yan e Jehova vbe na ghee Noa , e Jehova gha kpemehe emwi hia ne u gualọ . ​ —⁠ Fil 4 : ​ 6 , 7 .
De isievẹn ni wegbe ne Daniẹl vbe esiọre werriẹ aro daa ? ( Ghee efoto nọ rre omuhẹn . )
De isievẹn ne Daniẹl werriẹ aro daa ?
E Daniẹl kegha rre imu vbe Babilọn .
Uyinmwẹ igẹbọ kevbe orhiọn dan ne a gu mu obọ ẹre ọ gu Ivbi e Babilọn obọ ro .
Yevbesọni , te Ivbi e Babilọn ghaa ghee Ivbi e Ju silasila , aro nii ẹre iran vbe ya gha ghee Jehova nọ re Osa ọghe Ivbi e Ju .
( Psm 137 : 1 , 3 ) U miẹn vbe ne uyinmwẹ dan nii gha ya ẹko rhiara e Daniẹl kevbe Ivbi e Ju ni kẹre ni ghaa ya ẹkoata ga e Jehova !
Ẹi re ọni ọkpa , emwa keghi yaro ye e Daniẹl , Hananaia , Misiaẹl , kevbe Azaraia egbe rhunmwuda , iran kegha rre usun emwa ne a hannọ zẹ ne a khian maa re emwi ne iran mieke na gha ga vbe ẹguae ọba .
Ya sẹ egbe evbare ne iran gha re , te a mwamwa ehia ne iran .
Ẹmwẹ evbare na keghi danmwẹ amuẹtinyan ọghe Daniẹl kevbe esiọre , sokpan e Baibol keghi gi ima rẹn wẹẹ : “ E Daniẹl keghi wa yan yọ wẹẹ , irẹn i ra ya egbe hẹ awua vbekpa ne irẹn gha na rri evbare kevbe ne irẹn vbe gha da ayọn ẹguae . ” — Dan 1 : 5 - 8 , 14 - 17 .
( a ) De akpa esiesi ne Daniẹl rhiema ?
( b ) De aro ne Jehova ya gha ghee Daniẹl ?
Isievẹn ọvbehe ne Daniẹl werriẹ aro daa keghi re ne ẹi rherhe vẹẹ na rẹn , ọni ọre ẹsọhẹ ne Osa ya wee ẹre , nọ ghi yae gha mwẹ ukpamuyọmọ nibun vbe Babilọn .
( Dan 1 : 19 , 20 ) Agharhemiẹn wẹẹ Daniẹl ghaa rre ukpo nọ yo vberriọ , ọ ma gha tọn egbe mu . Ọ kegha ru emwi ye oreghe , ọ na vbe gha rhie uyi gie Jehova .
( Dan 2 : 30 ) Ọna ẹre ọ zẹe ne a na miẹn wẹẹ , vbe Daniẹl ye rre ọvbokhan , e Jehova na kae ba emwa imudiase vbe ne a ghee Noa kevbe Job .
E Daniẹl gele rhiegba ye ugamwẹ ẹmwata ra ?
Ẹẹn !
Te Daniẹl ga Osanobua ya sẹ ẹdẹ nọ wu .
Ọ khọ wẹẹ te Daniẹl ghi bu odẹ ukpo 100 vbe Osanobua gie odibo gie ẹre .
Odibo nii keghi tama rẹn wẹẹ : “ E Daniẹl , Osanobua hoẹmwẹ ruẹ . ” — Dan 10 : 11 .
De odẹ ne uwẹ roro wẹẹ Daniẹl ya gha re ọyobọ ne Ivbi e Ju ?
E Jehova ẹre ru ẹre ne Daniẹl na gha re ọkpa vbe usun ekhaẹmwẹ vbe arriọba e Babilọn kevbe Medis vbe Pẹsia .
( Dan 1 : 21 ; 6 : 1 , 2 ) Ughaghe Jehova ẹre ọ mwamwaẹn vberriọ , ne Daniẹl mieke na gha re ọyobọ ne emwa rẹn vbene Josẹfi ghaa ye vbe Igipt , erriọ Ẹsta vbe Modẹkai vbe gha ye vbe Pẹsia .
* ( Dan 2 : 48 ) U miẹn vbene ẹko gha rhiẹnrhiẹn Ẹzikiẹl kevbe Ivbi e Ju ni kẹre hẹ , rhunmwuda vbene Jehova ya loo e Daniẹl ya ru iyobọ ne iran !
Aro nọ ghan ẹre Jehova ya ghee eguọmwadia re ni ya ẹkoata gae ( Ghee okhuẹn 14 , 15 )
14 , 15 . ( a ) De vbene ẹghẹ ne ima ye na ya khọ ọghe Daniẹl hẹ ?
( b ) De emwi ne evbibiẹ emọ gha miẹn ruẹ vbe igiemwi esi ọghe evbibiẹ Daniẹl ?
De vbene ima khian ya sẹtin ya egbe tae Daniẹl vbe odẹ ne ọ ya mu ẹtin yan e Jehova kevbe odẹ ne ọ ya họn ẹmwẹ nẹẹn ?
Vbe ẹdẹnẹrẹ te ima yevbe erriọvbe vbe agbọn Esu nọ vuọn ne uyinmwẹ alama oghẹ kevbe ugamwẹ okeke . Te Babilọn Nọkhua nọ re otu ọgbagbọn ọghe ugamwẹ ohoghe ghi wa mu agbọn na rhia guẹzẹ guẹzẹ .
E Baibol gi ima rẹn wẹẹ , te “ avbe orhiọn dan ” lo yo lo rre vbuwe Babilọn Nọkhua .
( Arhie 18 : 2 ) Sokpan ma i zẹdẹ mwẹ ne ima gu agbọn Esu ye , ọna si ẹre ne iran na khọ ẹko ima .
( Mak 13 : 13 ) Nọnaghiyerriọ , te ọ khẹke ne ima sikẹ Jehova sayọ vbe na ghee Daniẹl .
Ma gha mu ẹtin yan e Jehova , ima na vbe gha họn ẹmwẹ nẹẹn , ọ vbe hoẹmwẹ ima vbene ọ hoẹmwẹ e Daniẹl . — Hag 2 : 7 .
Evbibiẹ emọ gha miẹn emwi ruẹ vbe igiemwi esi ọghe evbibiẹ Daniẹl .
De odẹ nọkhin ?
Agharhemiẹn wẹẹ uyinmwẹ dan ẹre ọ gba ehe hia vbe Juda vbe Daniẹl ye rre ọvbokhan , e Daniẹl na ye sẹtin gha ya ẹkoata ga e Jehova zẹvbe ne ọ ya wan dee .
Ọni rhiema wẹẹ , te evbibiẹ e Daniẹl koko ẹre ẹse .
( Itan 22 : 6 ) Evba ya e Daniẹl kha ọre “ Osanobua Ọre Ọbuohiẹn Mwẹ . ”
Ọna wa rhiẹre ma wẹẹ evbibiẹ Daniẹl wa gha ga e Jehova . ( Dan 1 : 6 , ftn . , NW . )
Nọnaghiyerriọ , evbibiẹ emọ , wa ghẹ gi egbe ivbi uwa wọọ uwa .
Wa gha ya izinegbe maa ivbi uwa emwi .
( Ẹfis 6 : 4 ) Wa gu iran gha na erhunmwu , ne uwa vbe gha mu ẹmwẹ iran ye erhunmwu .
Uwa ghaa hia vbe odẹ ke odẹ ne imamwaemwi ọghe ẹmwata sẹ iran ekhọe , e Jehova gha fiangbe uwa . — Psm 37 : 5 .
16 , 17 .
De edanmwẹ ne Job werriẹ aro daa ( a ) vbe ẹghẹ ne ọ ya fe ?
( b ) vbe ọ rre ibavbaro ?
De isievẹn ne Job werriẹ aro daa ?
Afiwerriẹ ne gẹdẹgbẹ ẹre ọ rhiegbe ma vbe ẹdẹ agbọn Job .
Vbene Job te werriẹ aro daa edanmwẹ , irẹn ẹre ọ “ gha re ọmwa ne ọ fe sẹ vbe odẹ Owẹn owiẹ . ”
( Job 1 : 3 ) Ọmwa nọ fe , ne a họn usi ẹre rre kevbe ne a rhie ọghọ na ẹre Job ghaa khin .
( Job 29 : 7 - 16 ) Ọrheyerriọ , ọ ma gha tọn egbe mu ra nọ gha roro wẹẹ , Osanobua i mwẹ iyobọ nọ ye ne irẹn .
E Jehova keghi tie Job “ ọguọmwadia mwẹ , ” ọ na vbe rhie tẹ wẹẹ : “ Ọ wa ga mwẹ , ọ keghi vbe hia vbe ẹghẹ hia ne ọ ghẹ ru orukhọ . ”
Ena rhiema wẹẹ , te Job ghaa ya ẹkoata ga e Jehova . — Job 1 : 8 .
Ovbi ẹghẹ kherhe ẹre emwi hia ya fiwerriẹ vbe arrọọ ọghe Job .
Ọ na do khian ovbiogue ne sẹlẹkẹ sẹrriọ wẹẹ , ọ na wẹẹ irẹn wa wu ẹre ọ maan sẹ .
Esu ẹre ọ si ena hia ye Job egbe .
Ọ keghi ba e Job ifiẹzọ ohoghe wẹẹ , afiangbe nọ miẹn vbe obọ Osanobua ẹre ọ zẹe ne ọ na gae .
( Tie Job 1 : 9 , 10 . )
E Jehova ma rhie aro gberra ifiẹzọ ohoghe na .
E Jehova keghi kie ẹkpotọ ne Job ya rhiẹre ma wẹẹ , ekhọe hia ẹre ọ ya ga irẹn , ẹi re rhunmwuda afiangbe nọ miẹn .
( a ) Vbua miẹn ruẹ vbe odẹ ne Job ya da imudiase ọghẹe yi ?
( b ) Vbe ima miẹn ruẹ vbe obọ ne Jehova ya mu e Job ?
Oya ọghe ohanabe ẹre Job re vbe obọ Esu .
Esu kpokpo e Job sẹrriọ wẹẹ , e Job na gha roro wẹẹ Osanobua ẹre ọ kpokpo irẹn .
( Job 1 : 13 - 21 ) Vbe iyeke ọni , esiọre eha na ya ẹmwẹ dan gha gbe orhiọn yọ re iwu .
Iran na wẹẹ emwi ne Job kọe ẹre ọ rhọ .
( Job 2 : 11 ; 22 : 1 , 5 - 10 ) Vbuwe ena hia , amuẹtinyan ọghe Job ma beghe .
Ẹmwata nọ wẹẹ , ọ mwẹ ẹghẹ eso ne Job ya taa ẹmwẹ eso nọ ma deyọ , sokpan e Jehova rẹnrẹn wẹẹ ẹi re ẹmwẹ ọnrẹn .
( Job 6 : 1 - 3 ) E Jehova keghi bẹghe ẹre wẹẹ , e Job ma sọtẹ daa Irẹn vbuwe obalọ hia ne Esu si yọ re egbe .
E Job ghi la edanmwẹ nii gberra nẹ , e Jehova keghi viọ emwi ukhukhu eva ọghe ne ọ te ka mwẹ nẹẹn . Ukpo 140 ẹre Job werriegbe ya vbe agbọn ọ ke wu .
( Jems 5 : 11 ) Vbuwe ẹghẹ na , te Job ye gha ya ẹkoata ga e Jehova .
Vbe ima ya rẹn hẹ ?
Evbọ ya ima rẹn ọre wẹẹ , e Job wu nẹ ọ kpẹre Ezikiẹl ke gbẹn ẹmwẹ nọ rre Ẹzikiẹl 14 : 14 , nọ re ako ọghe Evbagbẹn Nọhuanrẹn ne ako iruẹmwi na hẹnhẹn egbe yan .
19 , 20 . ( a ) De vbene ima khian ya sẹtin ya egbe tae Job hẹ ?
( b ) Vbe ima khian ya sẹtin ya egbe tae Jehova hẹ vbe odẹ ne ọ ya rhie ẹnina ma ?
De vbene ima khian ya sẹtin ya egbe tae Job vbe odẹ ne ọ ya mu ẹtin yan e Jehova kevbe odẹ ne ọ ya họn ẹmwẹ nẹẹn ?
Vbe ihe ke ihe ne ima na vba egbe ima , ọ khẹke ne ima mu ugamwẹ e Jehova ye okaro , ma vbe gha ya ekhọe hia lele adia ọghẹe .
E Job wa hia vbe asefẹn na sokpan ma ẹre ọ khẹke nọ hia sẹ rhunmwuda , ma rẹnrẹn obẹlẹ ughughan ne Esu ya mu emwa rẹrẹ .
( 2 Kọr 2 : 11 ) Vbuwe Evbagbẹn Nọhuanrẹn , ebe Job ẹre ọ wa mobọ ya ima rẹn evbọzẹe ne Osanobua na kue yọ ne emwa gha rrioya .
Ẹmwẹ akhasẹ ọghe Daniẹl wa vbe ya ima rẹn wẹẹ , e Jesu ẹre Jehova zẹe nọ kha yan agbọn na .
( Dan 7 : 13 , 14 ) Ma vbe rẹn wẹẹ , Arriọba na , gha rherhe sọfurre ye ọlọghọmwa hia ne ima werriẹ aro daa .
Emwi ọvbehe ne ima vbe miẹn ruẹ vbe okha ọghe Job ọre wẹẹ , te ọ khẹke ne ima gha mwẹ agiẹngiẹn daa etẹn ni rre ibavbaro .
Etẹn vberriọ sẹtin taa ẹmwẹ eso ni ma khẹke .
( Asan 7 : 7 ) Ọ gha sunu vberriọ , ne ima gha te ya gha gu iran gui , ọ khẹke ne ima hia ne ima rẹn vbene emwi ye iran hẹ , ne ima mieke na sẹtin mwẹ ẹnina daa iran .
Ma gha ru vberriọ , te ima ya egbe tae Jehova nọ re Osa nọ mwẹ ahoẹmwọmwa kevbe itohan . — Psm 103 : 8 .
De vbene ẹmwẹ nọ rre 1 Pita 5 : 10 ya kaẹn edanmwẹ ne Noa , Daniẹl kevbe Job miẹn vbe ẹdẹ agbọn iran ?
Ẹi re ẹghẹ ọkpa e Noa , Daniẹl kevbe Job ya gha rre agbọn , ẹi vbe re edanmwẹ ọkpa iran eha werriẹ aro daa , sokpan iran sẹtin lae gberra rhunmwuda ne iran na gha mwẹ ẹbo izinegbe .
Okha ọghe iran keghi ye ima re rre ẹmwẹ ne Pita tae vbe ọ khare wẹẹ : “ Sokpan , u ghẹ ghi rri oya la ẹghẹ eso vberriọ nẹ , Osanobua ẹse ọhẹ hia . . . gha tobọ ẹre ya uwẹ khian ne ọ gbae , ọ ghi rhie a mudia gbain nuẹn , ẹtin kevbe ẹyotọ ne ọ deziẹn . ” — 1 Pita 5 : 10 .
Vbe ima khian ruẹ vbe ako iruẹmwi nọ ghi lele ọna ?
Ẹmwẹ ne Pita gbẹn yotọ keghi rhiẹre ma wẹẹ , e Jehova gha ya eguọmwadia ọghẹe khian emwa ni mudia gbain .
Ẹmwẹ nii wa vbe kaẹn eguọmwadia Osanobua vbe ẹdẹnẹrẹ .
Ma hoo ne Jehova ya ima khian emwa ni mudia gbain ne ima mieke na deziẹn vbe ugamwẹ ọghẹe .
Nọnaghiyerriọ , te ima gha ya egbe tae Noa , Daniẹl kevbe Job vbe odẹ ne iran ya mu ẹtin yan e Jehova kevbe odẹ ne iran ya họn ẹmwẹ nẹẹn .
Vbe ako iruẹmwi nọ ghi lele ọna , ma gha bẹghe ẹre wẹẹ emwi nọ ya iran mudia ẹse ọre irẹnmwi ne iran ghaa mwẹ vbekpae Jehova .
Iran wa “ rẹn ọnrẹn ẹsẹse ” ighẹ emwi hia nọ khẹke ne iran ru , nọ ya ẹko rhiẹnrhiẹn Osanobua .
( Itan 28 : 5 ) Ma gha vbe sẹtin ru vberriọ .
Ukpo 617 B.C.E . ẹre a mu Ẹzikiẹl gha rrie iwe vbe Babilọn .
Ọ ghi rre ukpo 612 B.C.E . , ọ na gbẹn ẹmwẹ nọ rre ebe Ẹzikiẹl 8 : 1 – 19 : 14 .
Ọni rhiema wẹẹ “ ukpo ehan ” ẹre ọ he gbe vbe iwe vbe ọ gbẹn ẹmwẹ nọ rre ako na .
E Lamẹk ne erha e Noa keghi ya ẹkoata ga e Jehova .
Odẹ ukpo isẹn , ọ te sẹ ẹghẹ urhọmwẹ amẹ ọghe ọgbagbọn ẹre ọ ya wu .
Deghẹ iye Noa kevbe etien ọnrẹn ye gha rre agbọn vbe ẹghẹ nii , ọni rhiema wẹẹ iran ma miẹn uhunmwu .
Ọ gha kẹ , e Jehova ẹre ọ vbe mwamwaẹn ne avbe ọsie Daniẹl gha re ekhaẹmwẹ , ne iran mieke na vbe gha re ọyobọ ne Ivbi e Ju . — Dan 2 : 49 .

“ Emwa dan ma rẹn emwi ne a ya ohiẹn ẹmwata kha , sokpan , iran ni ga e Nọyaẹnmwa , rẹn ọnrẹn ẹsẹse . ” — ITAN 28 : 5 .
IHUAN : 126 , 150
Noa ?
Daniẹl ?
Job ?
1 - 3 . ( a ) Vbọ khian ru iyobọ ne ima ya da amuẹtinyan ọghe ima yi vbe okiekie ẹdẹ na ?
( b ) Vbe ima khian ziro yan vbe ako iruẹmwi na ?
ZẸ VBENE okiekie ẹdẹ ya sikẹ ufomwẹ , te emwa dan khian gha “ wan vbe irunmwu , ” iran ghi gha muan yọ muan yọ .
( Psm 92 : 7 ) Ọna ẹre ọ si ẹre ne ẹi na kpa ima odin ne emwa nibun na yin uyinmwẹ ọkhọ .
Vbuwe agbọn vbenian , de vbene ima khian ya sẹtin gha re “ ibiẹka vbe emwi dan ne a ru , ” ne ima vbe gha re eniwanrẹn vbe nọ dakaan ne a rẹn otọ emwi ? — 1 Kọr 14 : 20 .
Ewanniẹn ọghe inọta na , rre ako ọghe Evbagbẹn Nọhuanrẹn ne ako iruẹmwi na hẹnhẹn egbe yan , nọ khare wẹẹ : “ Iran ni ga e Nọyaẹnmwa rẹn ” otọ emwi hia — ọni ọre wẹẹ , iran rẹn emwi nọ khẹke ne iran ru , ne ẹko mieke na gha rhiẹnrhiẹn e Jehova .
( Itan 28 : 5 ) Ẹmwẹ vbenian vbe rre ebe Itan 2 : 7 , 9 , nọ khare wẹẹ , e Jehova ẹre ọ ya emwa ata mwẹ ẹwaẹn .
Ẹwaẹn na , ẹre ọ ghi ya iran “ rẹn emwi nọ gbae , ne ọ kere kevbe ne ọ khẹke . ”
E Noa , Daniẹl kevbe Job ghaa mwẹ ẹwaẹn vberriọ .
( Ẹzik 14 : 14 ) Erriọ eguọmwadia e Jehova vbe ye vbe ẹdẹnẹrẹ .
Wẹ vbe vbo ?
U “ rẹn ọnrẹn ẹsẹse ” ighẹ emwi hia ni ya ẹko rhiẹnrhiẹn Jehova ra ?
Ne u mieke na rẹn emwi hia ne u gha ru , te ọ khẹke ne u gha mwẹ irẹnmwi nọ gbae vbekpae Jehova .
Nọnaghiyerriọ , vbe ako iruẹmwi na , ma gha ziro yan ( 1 ) vbene Noa , Daniẹl , kevbe Job ya do gha mwẹ irẹnmwi vbekpae Osanobua hẹ , ( 2 ) afiangbe ne iran miẹn vbe irẹnmwi nii , kevbe ( 3 ) odẹ ne ima khian ya sẹtin gha mwẹ egbe amuẹtinyan ọghe iran .
De vbene Noa ya do gha mwẹ irẹnmwi vbekpae Jehova ? De vbene irẹnmwi nii ya ru iyobọ nẹẹn ?
De vbene Noa ya do gha mwẹ irẹnmwi vbekpae Jehova ?
Ke ẹghẹ omuhẹn gha dee , odẹ eha kpataki ẹre emwa ya ruẹ emwi vbekpae Osanobua : Nokaro keghi re evbayi , nogieva , vbe obọ emwa ọvbehe ni ya ẹkoata ga Osanobua , nogieha na gha re afiangbe ne a miẹn vbe a ghaa lele ilele ọghe Osanobua .
( Aiz 48 : 18 ) E Noa keghi bẹghe osẹ nọ rhiẹre ma wẹẹ , Osanobua gele rrọọ vbe egbe evbayi ne a zaromiẹn . Aro ọre gha vbe dae ighẹ ‘ ẹtin etẹbitẹ ọghe Osa nọ bu emwi hia ’ nọ rhiegbe ma vbe egbe evbayi .
Ena ẹre ọ ya e Noa yayi wẹẹ Osanobua gele rrọọ .
( Rom 1 : 20 ) Rhunmwuda ọna , e Noa ma wa yayi wẹẹ Osanobua rrọọ kẹkan , ọ keghi do gha mwẹ amuẹtinyan nọ wegbe dae Osanobua .
De vbene Noa ya rẹn evbọzẹe ne Osanobua na yi emwa nagbọn ?
E Baibol khare wẹẹ : “ A gha họn ẹmwẹ , ọre a na yae yi . ”
( Rom 10 : 17 ) De vbene Noa ya do rẹn e Jehova hẹ ?
Emwa vbuwe ẹgbẹe Noa ẹre ọ maa re emwi vbekpae Osanobua .
Ọkpa vbuwe iran kegha re Lamẹk ne erha e Noa , nọ ya ẹkoata ga e Jehova . A biẹ e Lamẹki nẹ , Adam ke wu .
( Ghee efoto nọ rre omuhẹn . )
E Mẹtusẹla ne erha e Noa nọkhua kevbe Jared ne erha odede ọghe Noa vbe deba emwa ni maa e Noa emwi vbekpae Jehova . E Noa rre ukpo 366 vbe Jared wu .
* ( Luk 3 : 36 , 37 ) Ọ gha kẹ , ikpia ne a ya unu kaẹn na kevbe amwẹ iran , ẹre ọ maa e Noa re wẹẹ , Osanobua ẹre ọ yi evbibiẹ ima nokaro ne iran biẹlẹ emọ ne uhunmwu otagbọn hia do vuọn ne emwa esi kevbe wẹẹ , isọtẹ nọ sunu vbe ogba ọghe Idẹn ẹre ọ ya agbọn lighua . E Noa tobọre gele miẹn emwi ne isọtẹ nii si .
( Gẹn 1 : 28 ; 3 : 16 - 19 , 24 ) Emwi ne Noa ruẹ re keghi sẹ ọre ekhọe , ẹre ọ zẹe ne ọ na ya ekhọe hia gha ga e Jehova . ​ —⁠ Gẹn 6 :⁠ 9 .
6 , 7 .
De vbene ayayẹro ya ya amuẹtinyan ọghe Noa wegbe sayọ hẹ ?
Ayayẹro ẹre ọ ya amuẹtinyan wegbe sayọ .
Umiẹn vbene ọ gha ya amuẹtinyan ọghe Noa wegbe sayọ hẹ , vbe ọ ghi do rẹn wẹẹ , ayayẹro ẹre eni irẹn demu , sokpan evba wa ya eni ẹnrẹn kha ọre “ Agbekunsotọ ra Ifuẹko . ”
( Gẹn 5 : 29 , ftn . , NW . )
Orhiọn nọhuanrẹn keghi gua e Lamẹk kpa ya kha vbekpae Noa wẹẹ : ‘ Ọmọ na gha do fan mwa vbe obọ ẹsọn vbe otọ nii ne Nọyaẹnmwa fi ẹre unu . ’ E Noa keghi mu ẹtin yan Osanobua .
Ọ kegha mwẹ iyayi vbe na ghee Ebẹl kevbe Inọk wẹẹ , ọmọ nii gha lọkọ uhunmwu ẹyẹn nẹdẹ nii . — Gẹn 3 : 15 .
Agharhemiẹn wẹẹ e Noa ma wa rẹn otọ ẹmwẹ akhasẹ nọ rre ebe Gẹnẹsis 3 : 15 , ọ rẹnrẹn wẹẹ , emwi gha dunna ne emwa nagbọn vbe ẹghẹ ne ẹmwẹ akhasẹ nii khian ya mwẹ amusẹ .
Te ọ vbe yevbe na ghee igiuhunmwu ọghe Inọk vbe ọ khare wẹẹ Osanobua gha fuẹn emwa dan ran .
( Jud 14 , 15 ) Ẹmwẹ akhasẹ ne Inọk taa gha mwẹ amusẹ vbe Amagẹdọn . Ọ na keghi ya amuẹtinyan kevbe ayayẹro ọghe Noa khian ne gbain .
De vbene irẹnmwi nọ gbae vbekpae Osanobua ya ru iyobọ ne Noa hẹ ?
De vbene irẹnmwi nọ gbae vbekpae Osanobua ya ru iyobọ ne Noa hẹ ?
Irẹnmwi na , ẹre ọ ya e Noa gha mwẹ amuẹtinyan kevbe ẹwaẹn nọ ke obọ Osanobua rre .
Avbe akpa na , ẹre ọ zẹe ne Noa na mudia gbain vbe odẹ ọghe orhiọn .
Ọ ma miẹn ikuanegbe , katekate vbe odẹ ọghe orhiọn rhunmwuda , ọ ma rhie obọ gberra adia ọghe Osanobua .
Vbe igiẹmwi , e Noa ma gu emwa dan ni lẹga re gha mu obọ .
Ọ gha kẹ , te emwa ghaa ga avbe odibo dan nii , rhunmwuda emwi ọyunnuan ne iran ghaa ru .
Sokpan , e Noa ma kue ne avbe odibo dan nii de irẹn ọzuọ .
( Gẹn 6 : 1 - 4 , 9 ) E Noa vbe rẹn wẹẹ , emwi nọ ma gba nọ , ne avbe odibo na do gha viọ ikhuo rọnmwẹ vbe uhunmwu otagbọn rhunmwuda emwa nagbọn ọkpa ẹre Osanobua rhie asẹ nii na .
( Gẹn 1 : 27 , 28 ) Avbe arhuanran ne iran ghi gha biẹlẹ , ẹre ọ gele suigiẹ yọ wẹẹ , ai ghẹ ru ẹre avbe odibo nii ru .
Ọ ghi sẹ ẹghẹ , Osanobua na tama e Noa wẹẹ irẹn gha ya amẹ fuẹn emwa dan ran .
E Noa keghi mu ẹtin yan eyan nii ne Osanobua yan rẹn , ọ na ka okọ nọ ghi ya miẹn ẹgbẹe ọre fan . — Hib 11 : 7 .
9 , 10 .
De vbene ima khian ya sẹtin gha mwẹ egbe amuẹtinyan ọghe Noa ?
De vbene ima khian ya sẹtin gha mwẹ egbe amuẹtinyan ọghe Noa ?
Te ọ khẹke ne ima gha tie ẹmwẹ Osanobua vbe ẹghẹ hia , emwi ne ima tie ghi sẹ ima ekhọe , ma ghi vbe gha rhie emwi ne ima ruẹ ye uyinmwẹ .
( 1 Pit 1 : 13 - 15 ) Amuẹtinyan kevbe ẹwaẹn nọ ke obọ Osanobua rre ẹre ọ khian ghi ya ima mudia gbain vbe odẹ ọghe orhiọn ne Esu ghẹ sẹtin mu ima rẹrẹ kevbe ne ọyasin ọghe orhiọn dan nọ loo vbe agbọn na ghẹ sin ima .
( 2 Kọr 2 : 11 ) Orhiọn dan nii ẹre ọ ya emwa yin uyinmwẹ ọkhọ , alama oghẹ , ẹre ọ vbe ya iran rhie aro tua ahoo ọghe ikpakpa .
( 1 Jọn 2 : 15 , 16 ) Ọna sẹtin vbe ya emwa ni vburriẹ vbe odẹ ọghe orhiọn rhie aro gberra osẹ ni rhiẹre ma wẹẹ , ẹdẹ ukpọba ọghe Osanobua sikẹ otọ nẹ .
Yẹrẹro wẹẹ , vbe Jesu ya ẹghẹ e Noa gie ọghomwa , ẹi re igbinnoguo kevbe alama oghẹ ọkpa ẹre ọ rhie aro tua , ọ keghi nianian ẹbe ne a lae miẹn deghẹ a na gha vburriẹ vbe odẹ ọghe orhiọn . — Tie Matiu 24 : 36 - 39 .
Nọ egbuẹ : ‘ Odẹ ne I ya loo arrọọ mwẹ rhiẹre ma wẹẹ I gele rẹn e Jehova ra ?
Amuẹtinyan ne I mwẹ daa Osanobua gua mwẹ kpa ne I ya gha lele ilele ọghẹe ra ? Ọ vbe ya mwẹ maa emwa ọvbehe emwi vbekpae Osanobua ra ? ’
Gi ẹwanniẹn ne u gha rhie ye avbe inọta na rhiẹre ma wẹẹ , u gele ‘ gu Osanobua ọghe ẹmwata mu obọ . ’
( a ) Ke egbe ọvbokhan gha dee ẹre Daniẹl wa ya hoẹmwẹ Osanobua .
De emwi ne ọna rhiema vbekpae evbibiẹ ọre ?
( b ) Ya unu kaẹn akpa eso ne Daniẹl rhiema ne u hoo ne u gha mwẹ ?
De vbene Daniẹl ya do gha mwẹ irẹnmwi vbekpae Jehova ?
Ọ gha kẹ , evbibiẹ e Daniẹl ẹre ọ maa e Daniẹl odẹ ọghe ẹmwata ke otọ gha dee .
Ọna ẹre ọ zẹe ne Daniẹl na hoẹmwẹ e Jehova , ọ na vbe gha lele adia ni rre Ẹmwẹ ọnrẹn .
Uviẹn na ẹre Daniẹl lele vbe ẹdẹ agbọn rẹn hia .
Uhiẹn , vbe ọ khian ọmaẹn nẹ , te ọ ye gha tie Evbagbẹn Nọhuanrẹn .
( Dan 9 : 1 , 2 ) Erhunmwu e Daniẹl nọ rre ebe Daniẹl 9 : 3 - 19 rhiẹre ma wẹẹ , e Daniẹl mwẹ irẹnmwi nọ dinmwi vbekpae Osanobua , ọ wa vbe rẹn vbene Jehova ya gu Ivbi Izrẹl loo hẹ .
Zẹ ẹghẹ kọ ne u ya tie erhunmwu nii , ru erria yan rẹn , u vbe rhie aro tua emwi ne u gha miẹn ruẹ vbe igiemwi ọghe Daniẹl .
12 - 14 . ( a ) De odẹ eso ne Daniẹl ya rhiẹre ma wẹẹ irẹn mwẹ ẹwaẹn nọ ke obọ Osanobua rre ?
( b ) De vbene Osanobua ya fiangbe Daniẹl ye ẹkoata kevbe udinmwẹ nọ rhiema ?
De vbene irẹnmwi nọ gbae vbekpae Osanobua ya ru iyobọ ne Daniẹl hẹ ?
Ivbi e Ju ni mwẹ amuẹtinyan keghi werriẹ aro daa isievẹn vbe Babilọn ne ẹvbo igẹbọ .
Vbe igiemwi , e Jehova keghi tama Ivbi e Ju wẹẹ : “ Wa gha ru ẹmwi nọ maan ye dọmwadẹ ẹvbo ne I kue ne a viọ uwa oghunmwu gha rrie . ”
( Jer 29 : 7 ) Ọrheyerriọ e Jehova yevbe gi iran rẹn wẹẹ , irẹn ọkpa ọre Osa ne iran gha ga .
( Ẹks 34 : 14 ) De vbene Daniẹl ghi ya sẹtin lele adia eva na hẹ ?
Irẹnmwi nọ gbae nọ mwẹ vbekpae Osanobua ẹre ọ yae rẹn wẹẹ , uhi ọghe Osanobua ẹre ọ khẹke ne a mu ye okaro , ẹi re ọghe arriọba emwa nagbọn .
Ukpo nibun ghi gberra nẹ vbe Jesu rre agbọn , ilele na ẹre ọ vbe maa emwa re . — Luk 20 : 25 .
Gia guan kaẹn emwi ne Daniẹl ru vbe arriọba e Medis kevbe Pẹsia mu uhi gbọọ ne ọmwa ke ọmwa ghẹ na erhunmwu gie osa rhọkpa vbe ikpẹdẹ 30 gberra ọba e Pesia .
( Tie Daniẹl 6 : 7 - 10 . )
E Daniẹl gha te miẹn emwi mu na wẹẹ , ‘ Ikpẹdẹ ọgban i re etẹbitẹ ! ’
Sokpan ọ ma mu ne emwi rhọkpa , ọ ma gi uhi ne emwa nagbọn mu gbọọ yae da obọ ugamwẹ ọghe Osanobua yi .
Vbene ẹmwata , te Daniẹl gha te sẹtin lẹre na erhunmwu vbene ọmwa rhọkpa i na bẹghe ẹre .
Sokpan ọ rẹnrẹn wẹẹ , emwa nibun rẹn vbene irẹn ya na erhunmwu hẹ .
Ne Daniẹl ma na hoo ne emwa gha roro ẹre wẹẹ irẹn i ghi ga Osanobua , ọ na ye na erhunmwu vbe ne ọ ka ru ẹre de yi , agharhemiẹn wẹẹ , te emwi ne ọ ru nii mu arrọọ ọghẹe ye ikpadede .
E Jehova keghi fiangbe Daniẹl ye ẹkoata kevbe udinmwẹ nọ rhiema .
Vbe odẹ ọghe ọyunnuan , e Jehova keghi miẹn Daniẹl fan , nọ ghi zẹe ighẹ ọ ma wu uwu ọbaligie .
Emwi ọyunnuan ne Jehova ru na , keghi titi la Arriọba e Medis kevbe Pẹsia hia ! — Dan 6 : 25 - 27 .
De vbene ima khian ya sẹtin gha mwẹ egbe amuẹtinyan ọghe Daniẹl ?
De vbene ima khian ya sẹtin gha mwẹ egbe amuẹtinyan ọghe Daniẹl ?
Emwi nọ ya ọmwa mwẹ amuẹtinyan nọ wegbe i re Ẹmwẹ Osanobua ne a tie kẹkan , ọ keghi re vbe Ẹmwẹ Osanobua gha ‘ la ọmwa ekhọe . ’
( Mat 13 : 23 ) Te ọ khẹke ne ima rẹn aro ne Jehova ya ghee emwi eso kevbe ilele ọghẹe vbe emwi ne ima rhirhi gha ru .
Ne ima sẹtin gha mwẹ irẹnmwi vbenian , te ọ khẹke ne ima gha ru erria yan emwi ne ima tie .
Ọ wa vbe khẹke ne ima gha ya ekhọe hia na erhunmwu vbe ẹghẹ hia , katekate vbe ima gha werriẹ aro daa edanmwẹ nọ wegbe .
Ma gha na erhunmwu gie Jehova nọ rhie ẹwaẹn ne ima kevbe nọ ya ima mudia gbain vbe odẹ ọghe orhiọn , ọ gha họn erhunmwu nii zẹẹ . — Jems 1 :⁠ 5 .
16 , 17 .
De vbene Job ya do gha mwẹ irẹnmwi nọ gbae vbekpae Jehova ?
De vbene Job ya do gha mwẹ irẹnmwi vbekpae Jehova ?
E Job ma gha re Ovbi Izrẹl sokpan , irẹn vbe Ebraham , Aizik kevbe Jekọb tẹnrẹn vbuwe ẹgbẹe .
Ebraham , Aizik kevbe Jekọb mwẹ irẹnmwi vbekpae Jehova kevbe emwamwa nọ mwẹ ne emwa nagbọn .
Ọ gha kẹ , obọ iran ẹre Job na rẹn e Jehova .
( Job 23 : 12 ) E Job keghi tama e Jehova wẹẹ : “ Emwi ne emwa ọvbehe tama mwẹ ” vbekpa ruẹ , ẹre I ka rẹn .
( Job 42 : 5 ) E Jehova vbe tobọre tae wẹẹ , e Job taa ẹmwata vbekpae Irẹn ma emwa ọvbehe . — Job 42 : 7 , 8 .
Amuẹtinyan ọghomwa keghi wegbe sayọ vbe ima ghaa bẹghe akpa eso ne Jehova mwẹ vbe egbe evbayi ne a zaromiẹn ( Ghee okhuẹn 17 )
E Job keghi do rẹn akpa nibun ne Osanobua mwẹ vbe egbe evbayi ne a zaromiẹn .
( Job 12 : 7 - 9 , 13 ) Ọ mwẹ ẹghẹ ne Ẹlaihu kevbe Jehova ya rhie ekhọe Job daa evbayi .
Iran keghi gi e Job rẹn wẹẹ , te emwa nagbọn ye tuẹin vbe ehe ne Osanobua ye . ( Job 37 : 14 ; 38 : 1 - 4 ) Ẹmwẹ ne Jehova tama e Job keghi sẹ ọre ekhọe .
Ọni ẹre ọ zẹe ne Job na ya imuegberriotọ tama Osanobua wẹẹ : “ Nọyaẹnmwa , mẹ rẹnrẹn wẹẹ u mwẹ ẹtin hia , u vbe sẹtin ru emwi ke emwi ne u hoo . . . .
I ro iro fiwerriẹ vbe uwu ebubẹ kevbe emuẹn . ” — Job 42 : 2 , 6 .
18 , 19 .
De vbene Job ya rhiẹre ma hẹ wẹẹ irẹn gele mwẹ irẹnmwi nọ dinmwi vbekpae Jehova ?
De vbene irẹnmwi nọ gbae vbekpae Osanobua ya ru iyobọ ne Job hẹ ?
E Job wa gha mwẹ irẹnmwi nọ dinmwi vbekpae ilele ọghe Osanobua .
Irẹnmwi na , ẹre ọ ya re gha ru emwi esi .
Vbe igiemwi , e Job rẹnrẹn wẹẹ uyinmwẹ agabagebe nọ , deghẹ irẹn ya ukpunu tae wẹẹ irẹn hoẹmwẹ Osanobua vbene irẹn ma na hoẹmwẹ ogieva irẹn .
( Job 6 : 14 ) E Job ma gha tọn egbe mu nọ gha yaro tila emwa rua . Obọ ne a ya mu etẹn ẹre ọ ya gha mu emwa ni fe kevbe ivbiogue .
E Job keghi kha wẹẹ : “ Osanobua ọkpa nii ne ọ yi imẹ ẹre ọ vbe yi avbe eguọmwadia mwẹ . ”
( Job 31 : 13 - 22 ) Ọna rhiema wẹẹ , e Job ma zẹdẹ gha tọn egbe mu vbe ẹghẹ ne ọ ya gha re okpọmwa .
Te ọ wa lughaẹn ne emwa nibun ni fe vbe ẹdẹnẹrẹ !
E Job ma kue ne emwi rhọkpa ru ekpataki sẹ ugamwẹ Osanobua vbe arọọ ọghẹe .
Ọ rẹnrẹn wẹẹ , ọmwa ghaa khu emwi ewe khian , ọ na vbe gha rre ugamwẹ ohoghe , te ọmwa vberriọ “ siẹn Osanobua ne Udazi . ”
( Tie Job 31 : 24 - 28 . )
E Job wa vbe rẹn wẹẹ , eyan ne a ru vbe ẹdẹ orọnmwẹ i re ne a ya gbe akiyẹyẹ .
Te ọ yan rẹn wẹẹ , ẹghẹ ọkpa i rrọọ ne aro irẹn khian ya viẹn ye ovbialeke .
( Job 31 : 1 ) Yerre wẹẹ , vbe ẹghẹ e Job , Osanobua kue yọ ne ikpia gha rhie gberra okhuo ọkpa .
Te Job gha te sẹtin rhie gberra okhuo ọkpa deghẹ ọ hoo ne ọ ru vberriọ .
* Emwamwa ọghe okpia ọkpa kevbe okhuo ọkpa ne Osanobua mu gbọọ vbe Idẹn ẹre Job rhie obọ lele .
( Gẹn 2 : 18 , 24 ) Odẹ ukpo 1,600 ghi gberra nẹ vbe Jesu rre agbọn , ọ keghi vbe maa emwa re wẹẹ , okpia vbe okhuo ni ru orọnmwẹ nẹ , ẹre ọ mwẹ asẹ ne a ya ru emwi ọdọ vbe amwẹ . — Mat 5 : 28 ; 19 : 4 , 5 .
De vbene irẹnmwi nọ gbae vbekpae Jehova kevbe ilele ọghẹe ya ru iyobọ ne ima vbe nọ dekaan ọse ne a zẹ kevbe odẹ ne ima ya sọyẹnmwẹ egbe ?
De vbene ima khian ya sẹtin gha mwẹ egbe amuẹtinyan ọghe Job ?
Emwi nọ gha ru iyobọ ne ima , vbene ima ka ya unu kaẹn ban , ọre irẹnmwi nọ gbae vbekpae Jehova , ma ghi vbe gha rhie emwi ne ima ruẹ ye uyinmwẹ .
Vbe igiemwi , ọsian ighẹ e Devid keghi kha wẹẹ , e Jehova “ kakabọ khuiwu iran ne ẹi mu uhi sẹ . ” Ọ na yevbe kha wẹẹ , ọ ma khẹke ne ima “ gha gu emwa ni fian yan egbe khian . ”
( Tie Psalm 11 : 5 ; 26 : 4 . )
De emwi ne ako na ya ima rẹn vbekpae Jehova ?
De vbene irẹnmwi na gha ya ru iyobọ ne ima vbe nọ dekaan odẹ ne ima ya loo Itanẹt , emwa ne ima gu mu obọ kevbe odẹ ne ima ya sọyẹnmwẹ egbe ?
Ewanniẹn ne ima zẹ ye avbe inọta na , gha ya ima rẹn deghẹ irẹnmwi ne ima mwẹ vbekpae Jehova gele dinmwi .
Ne ima mieke na gha re emwa ni mwẹ ẹkoata vbuwe agbọn dan na , te ọ khẹke ne ima gha mwẹ ẹtin ne a ya rẹn otọ emwi , ne ima ya rẹn alughaẹn nọ rre ẹkpo emwi nọ maan kevbe ne ẹi maan kevbe alughaẹn nọ rre ẹkpo emwi ẹwaẹn kevbe emwi ne ẹwaẹn i ye . — Hib 5 : 14 ; Ẹfis 5 : 15 .
De emwi nọ gha ya ima rẹn emwi hia nọ khẹke ne ima ru , ne ẹko mieke na gha rhiẹrhiẹn Erha mwa nọ rre ẹrinmwi ?
Rhunmwuda ne Noa , Daniẹl kevbe Job na ya ekhọe hia gualọ e Jehova , e Jehova keghi ya egbe ne iran miẹn .
E Jehova keghi ru iyobọ ne iran ya rẹn emwi hia ni ya ẹko rhiẹnrhiẹn irẹn .
Erriọ iran ya do khian igiemwi esi ọghe emwa ni mwẹ imudiase , iran na vbe miẹn adogbannọ vbe ẹdẹ agbọn iran .
( Psm 1 : 1 - 3 ) Nọ egbuẹ , ‘ Mẹ rẹn Jehova vbene Noa , Daniẹl kevbe Job rẹn ọnrẹn ra ? ’
Vbene ẹmwata , te ima ghi mwẹ irẹnmwi nọ dinmwi vbekpae Jehova rhunmwuda awanwan ọghe ẹmwata nọ rhiegbe ma vbe okiekie ẹdẹ na !
( Itan 4 : 18 ) Nọnaghiyerriọ , gha ru ezanzan vbuwe Ẹmwẹ Osanobua .
Gha ru erria yan rẹn .


Gha na erhunmwu ne Osanobua ya orhiọn nọhuanrẹn ru iyobọ nuẹn .
Ena gha ya ruẹ sikẹ Osanobua sayọ , u vbe sẹtin gha ya ẹwaẹn ru emwi vbe agbọn Esu na . — Itan 2 : 4 - 7 .
Inọk ne erha odede ọghe Noa keghi ya “ ẹdagbọn rẹn hia . . . gu Osanobua yin . ”
Sokpan , Inọk ghi wu nẹ , ukpo 69 ẹre ọ gberra , a ke biẹ Noa . — Gẹn 5 : 23 , 24 .
Erriọ e Noa vbe gha ye .
Okhuo ọkpa ẹre ọ rhie re agharhemiẹn wẹẹ te ikpia wa suẹn gha rhie gberra okhuo ọkpa vbe Adam vbe Ivi da wa sọtẹ . — Gẹn 4 : 19 .
AHOẸMWỌMWA
OGHỌGHỌ
ỌFUNMWEGBE
IZINEGBE
ITOHAN
UMAMWẸ
AMUẸTINYAN
UFUMWẸ
A MUEGBE YE ỌGHỌ
AI MIẸN ọmwa ne ẹi hoo ne ọ gha sọyẹnmwẹ .
Sokpan emwa hia keghi werriẹ aro daa ọlọghọmwa ughughan vbe okiekie ẹdẹ ne ima ye na .
( 2 Tim 3 : 1 ) Emwi eso ne ẹi ya emwa ghọghọ ọre a gbe ọmwa ekueku , emianmwẹ , ẹmwẹ iwinna ne ai miẹn kevbe emwi ọvbehe ni si akhiẹ kevbe osi ye ọmwa egbe .
Emwi vbenian sẹtin vbe sunu daa eguọmwadia Osanobua , orhiọn ghi gbe ye iran iwu , iran ghi khian emwa ne ẹi ghi ghọghọ .
U ghaa rre ihe vbenian , de emwi ne u gha ru ne u mieke na werriegbe gha sọyẹnmwẹ ?
Ne ima mieke na sẹtin zẹ ewanniẹn ye inọta na , te ọ khẹke ne ima rẹn emwi ne a ya ọyẹnmwẹ nọ sẹ otọ ẹko kha kevbe vbene emwa ya sẹtin gha sọyẹnmwẹ hẹ , vbe iran ghaa rre uwu ibavbaro .
Ma gha vbe ziro yan emwi ne ima gha ru ne ima mieke na gha sọyẹnmwẹ kevbe ne ima gha sọyẹnmwẹ sayọ .
Ọmwa ne ọyẹnmwẹ sẹ lughaẹn ne ọmwa nọ soyaya ra nọ gbe ọdẹn .
Vbe igiemwi : Ọmwa nọ da ayọn gbe egbe sẹtin gha giẹ ogiogiẹ .
Sokpan aro gha ghi gbannọẹn nẹ , ogiẹ i ghi la re akọn rre .
Ọ ghi werriegbe vba egbe ẹre vbe uwu ọlọghọmwa nọ ka ye ọ ke da ayọn .
Oghọghọ ne ayọn si yọ re egbe i re ọyẹnmwẹ nọ sẹ otọ ẹko . — Itan 14 : 13 .
Ọyẹnmwẹ keghi re akpa nọ gbọọ vbe ekhọe , evba ẹre ọ na vbe zẹ inian .
Ọmwa keghi sọyẹnmwẹ rhunmwuda emwi esi ne ọ mwẹ ra emwi esi ne ọ yaro yi .
Ọmwa nọ mwẹ ọyẹnmwẹ nọ sẹ otọ ẹko keghi ghọghọ deghẹ emwi maan ra deghẹ ẹi maan .
( 1 Tẹs 1 : 6 ) Vbene ẹmwata , emwi sẹtin gha kpokpo ọmwa vbe orhiọn , ọmwa nii ye gha sọyẹnmwẹ vbe ekhọe .
Vbe igiemwi , ọ mwẹ ẹghẹ ne a ya ya asan gbele avbe ukọ ọghe Kristi rhunmwuda iran kporhu iyẹn nọ maan .
Vbe iran ghi ru ? E Baibol khare wẹẹ : “ Ẹko iran keghi vuọn ne oghọghọ wẹẹ Osanobua vbe ka iran ye emwa ni sẹe ni gha rri oya efaa ba ẹmwẹ eni Jesu . ”
( Iwinna 5 : 41 ) Ẹi re te iran ghaa sọyẹnmwẹ rhunmwuda a ya asan bolo iran egbe , sokpan zẹvbe eguọmwadia Osanobua , ọyẹnmwẹ kegha sẹ iran rhunmwuda iran da imudiase ọghe iran yi .
Ọyẹnmwẹ ne a guan kaẹn na i re evba biẹ ọmwa biẹ , ẹi vbe rre vbe udemwurri .
Vbọzẹe ?
Rhunmwuda abọ ọkpa ọghe ọmọ okọ orhiọn nọhuanrẹn nọ .
Orhiọn nọhuanrẹn ẹre ọ ya ima mwẹ akpa ọghe ọgbọn .
Ọyẹnmwẹ nọ sẹ otọ ẹko keghi re ọkpa vbe usun akpa ọghe ọgbọn na .
( Ẹfis 4 : 24 ; Gal 5 : 22 ) Ma ghaa mwẹ ọyẹnmwẹ vbenian , ọ gha ru iyobọ ne ima ya sẹtin gu orhikhan ọghe ẹdẹgbegbe loo .
Te Jehova yi agbọn na ne emwa esi kevbe ne emwi esi gba ehe hia sokpan emwi dan ẹre ọ ghi gba ehe hia vbe ẹdẹnẹrẹ .
Ọrheyerriọ , emwi dan ne emwa ru ma sẹ nọ gha ye Jehova khian ọmwa ne ẹi ghi sọyẹnmwẹ .
E Baibol khare wẹẹ : “ Oghọghọ vuọn Ọgua Osa ẹre . ”
( 1 Krọ 16 : 27 ) Yevbesọni , emwi esi ne eguọmwadia Osanobua ru keghi ya “ ẹko rhiẹnrhiẹn ” ọnrẹn . — Itan 27 : 11 .
Odẹ ọkpa ne ima gha ya sẹtin ya egbe tae Jehova ọre wẹẹ , ma i khian gha si osi gberra egbe deghẹ emwamwa ma ghi deyọ vbe ne ima te yaro yi .
Ne ima gha te ya gi orhiọn gbe ye ima iwu , te ọ khẹke ne ima rhie aro tua odẹ ne Osanobua ya fiangbe ima nia , ma ghi vbe ya izinegbe gha diakhẹ ẹghẹ ne emwi hia khian ya dunna vbe odaro .
*
Okha ọghe eguọmwadia Osanobua ni ye gha sọyẹnmwẹ vbe iran rre uwu edanmwẹ ẹre ọ vuọn e Baibol .
Ebraham keghi re ọkpa vbe usun emwa ni ye gha sọyẹnmwẹ vbe arrọọ ọghẹe rre ikpadede kevbe vbe ọ werriẹ aro daa isievẹn ughughan .
( Gẹn 12 : 10 - 20 ; 14 : 8 - 16 ; 16 : 4 , 5 ; 20 : 1 - 18 ; 21 : 8 , 9 ) Vbuwe ena hia , Ebraham na ye gha mwẹ ọyẹnmwẹ nọ sẹ otọ ẹko .
Vbọ ru iyobọ nẹẹn ?
Ọ kegha mwẹ ayayẹro ne ẹi beghe wẹẹ , irẹn gha yin agbọn ọgbọn nọ dee vbe ototọ ọdakha ọghe Mẹzaia .
( Gẹn 22 : 15 - 18 ; Hib 11 : 10 ) Jesu keghi kha wẹẹ : “ Ẹko sẹ Ebraham ne erha uwa ọyẹnmwẹ wẹẹ aro ọre gha sẹ ẹghẹ mwẹ . ”
( Jọn 8 : 56 ) Ma ghaa ru erria yan afiangbe nọ khẹ ima vbe odaro , te ima ya egbe ta Ebraham . — Rom 8 : 21 .
Zẹvbe na ghee Ebraham , te ukọ e Pọl kevbe ogieva re ne Sailas wa vbe rhie aro tua ẹghẹ ne Osanobua khian ya mu eyan rẹn sẹ .
Iran ghaa mwẹ iyayi nọ wegbe . Ena ẹre ọ ya iran gha sọyẹnmwẹ uhiẹn vbe iran rri oya .
Vbe igiemwi , avbe eghian ghi gbe iran ugbemwẹ ohanabe nẹ , “ ọ ghi sẹ ogiasọn , e Pọl kevbe Sailas kegha so ihuan , iran na gha na erhunmwu ghe Osanobua . ”
( Iwinna 16 : 23 - 25 ) Iran kegha sọyẹnmwẹ rhunmwuda ayayẹro ne iran mwẹ kevbe ne iran na rri oya ba ẹmwẹ e Kristi .
Ma ghaa yerre afiangbe ne a miẹn deghẹ ima ya ekhọe hia ga Osanobua , te ima ya egbe tae Pọl kevbe Sailas . — Fil 1 : 12 - 14 .
Vbe ẹdẹnẹrẹ , etẹn nibun wa vbe rhie igiemwi esi yotọ .
Iran rhiẹre ma wẹẹ iran mwẹ ọyẹnmwẹ nọ sẹ otọ ẹko vbuwe ọlọghọmwa .
Vbe Igiemwi , vbe uki e November 2013 , odekun ẹrria ne a tie ẹre Super Typhoon Haiyan keghi khọn le adesẹ Philippines , ọ gberra owa 1,000 ọghe Avbe Osẹe Jehova nọ guọghua .
Ọtẹn nokpia George ne owa re rẹnkhuan vbe ẹvbo ne a tie ẹre Tacloban keghi kha wẹẹ : “ Vbuwe ena hia nọ sunu , te etẹn ye gha sọyẹnmwẹ .
Ọyẹnmwẹ nọ ghaa sẹ ima i gia gie . ”
Ẹghẹ ke ẹghẹ ne ima ya werriẹ aro daa edanmwẹ nọ wegbe , ma gha ru erria yan emwi ne Jehova he ka ru ne ima , ọyẹnmwẹ ghi gha sẹ ima .
De emwi ọvbehe ne Jehova he ru ne ima nọ ya ima sọyẹnmwẹ ?
Asikẹgbe ne ima gu e Jehova mwẹ keghi re ukpamuyọmọ nọ ghi hiunsi sẹ nọ gha ya ima gha sọyẹnmwẹ .
Muẹn roro : Ma mwẹ irẹnmwi nọ dinmwi vbekpae Osa Ne Oghodua .
Irẹn ọre Erha mwa , Osanobua mwa kevbe Ọse ima ! — Psm 71 : 17 , 18 .
Ma wa vbe gbọyẹmwẹ ye ẹse ọhẹ ọghe arrọọ kevbe ne ima na sẹtin sọyẹnmwẹ ọnrẹn .
( Asan 3 : 12 , 13 ) Ne Jehova na si ima sikẹ egbe , ẹre ọ zẹe ne ima na rẹn emwamwa ne irẹn mwẹ ne ima .
( Kọl 1 : 9 , 10 ) Te arrọọ ọghe ima ghi mwẹ evbọ demu , ma vbe rẹn emwi nọ khẹke ne ima gha ru .
Emwa nibun vbe ẹdẹnẹrẹ ma rẹn emwi ne arrọọ demu , iran wa bibi khian .
Ukọ e Pọl keghi nianian alughaẹn ne egbe nọ rre ẹkpo emwa ọghe Osanobua kevbe emwa ni ma rẹn Osanobua vbe ọ khare wẹẹ : “ Emwi ne ehọ ma he họn , ne aro ma he miẹn , emwi ne a ma roro ighẹ ọ gha sẹtin sunu ẹdẹ , ọre Osanobua mwamwa ye otọ khẹ iran ni hoẹmwẹ ọnrẹn .
Sokpan Osanobua lekpae orhiọn ta oro ọghọe ma ima nẹ . ”
( 1 Kọr 2 : 9 , 10 ) Vbene ẹmwata , te ima wa sọyẹnmwẹ ye irẹnmwi ne ima mwẹ vbekpae emwamwa ọghe Jehova .
Emwi ọvbehe vbe rrọọ ne Jehova vbe ru ne eguọmwadia ẹre , ọni ọre ayabọ ọghe orukhọ .
( 1 Jọn 2 : 12 ) Rhunmwuda itohan ọghe Osanobua , ma mwẹ ayayẹro ne ẹi beghe wẹẹ agbọn ọgbọn gha rherhe rre .
( Rom 12 : 12 ) Zẹ vbene ima ya diakhẹ agbọn ọgbọn nii , ma mwẹ etẹn ne ima gba ga vbe uhunmwu otagbọn hia .
E Jehova ẹre ọ ru emwamwa na .
( Psm 133 : 1 ) Ẹmwẹ Osanobua vbe rhie ilẹkẹtin ne ima wẹẹ , e Jehova wa gbogba gae emwa rẹn vbe obọ Esu kevbe avbe ugbogiorinmwi .
( Psm 91 : 11 ) Ma ghaa ru erria yan avbe afiangbe ne ima miẹn vbe obọ Osanobua , ma do gha mwẹ ọyẹnmwẹ sayọ . — Fil 4 : 4 .
Zẹvbe Ivbiotu e Kristi , ma keghi sọyẹnmwẹ , sokpan ma gha sẹtin ye sọyẹnmwẹ sayọ ra ?
Jesu khare wẹẹ : “ Te I taa ẹmwẹ na ma uwa ne ọyẹnmwẹ mwẹ miẹn ehe na gha rre uwu uwa kevbe ne ọyẹnmwẹ ne ọ rre uwu uwa gha re ne ọ sẹ otẹko . ”
( Jọn 15 : 11 ) Ọna rhiema wẹẹ ima gha sẹtin gha mwẹ ọyẹnmwẹ sayọ .
Ma sẹtin ye ọyẹnmwẹ gie erhẹn .
Ne erhẹn ghẹ mieke na dọyọ , te ọ khẹke ne ima gha viọ erhan ba re .
Te ọ vbe khẹke ne ima sikẹ e Jehova sayọ ne ima mieke na gha sọyẹnmwẹ sayọ .
Yerre wẹẹ , orhiọn nọhuanrẹn ẹre ọ ya ima mwẹ ọyẹnmwẹ nọ sẹ otọ ẹko , nọnaghiyerriọ , te ọ khẹke ne ima gha nọ Osanobua vbe erhunmwu nọ ya orhiọn nọhuanrẹn ru iyobọ ne ima , ma ghi vbe gha ru erria yan Ẹmwẹ ọnrẹn . — Psm 1 : 1 , 2 ; Luk 11 : 13 .
Ma gha vbe rhiegba ye iwinna nọ ya ẹko rhiẹnrhiẹn e Jehova , te ọyẹnmwẹ khian gha sẹ ima sayọ .
( Psm 35 : 27 ; 112 : 1 ) Vbọzẹe ?
Rhunmwuda erriọ a ya yi ima .
Te a yi ima ne ima “ gha yọghọ ne Osanobua , ” ne ima “ vbe gha ya uhi ẹre ru emwi , rhunmwuda emwi ne a yi ọmwa ba ọre ọni khin . ”
( Asan 12 : 13 ) Ọna rhiema wẹẹ , ma ghaa ga e Jehova , ẹre ima khian na gele gha sọyẹnmwẹ arrọọ ọghe ima .
*
Afiangbe wa bun ne a miẹn vbe ima ghaa sọyẹnmwẹ . Vbe igiemwi , ma ghaa ya oghọghọ ga e Jehova uhiẹn vbe ima ghaa rre ọlọghọmwa , ẹko ghi gha rhiẹnrhiẹn ọnrẹn .
( Diut 16 : 15 ; 1 Tẹs 5 : 16 - 18 ) Ma ghaa mwẹ ọyẹnmwẹ nọ sẹ otọ ẹko , ma i khian mu emwi ewe ye okaro vbe arrọọ ọghe ima .
Nọghayayerriọ , ma ghi sẹ emwi nibun rae ne ima mieke na mu iwinna Arriọba ye okaro .
( Mat 13 : 44 ) Ma ghaa bẹghe afiangbe nọ kẹrikian rhunmwuda iwinna Arriọba ne ima mu ye okaro , ma ghi gele gha mwẹ ọyẹnmwẹ nọ sẹ otọ ẹko , iwinna ne ima ru ghi gha sẹ ima ọkẹn , ọ vbe ya emwa ọvbehe gha sọyẹnmwẹ . — Iwinna 20 : 35 ; Fil 1 : 3 - 5 .
Okpia ọkpa ne ọ winna vbe owebe nọ yo ọghe Nebraska vbe United States ghi ru ezanzan nibun nẹ , vbe nọ dekaan egberranmwẹ , ọ keghi kha wẹẹ : “ U ghaa sọyẹnmwẹ , orhiọn ruẹ na vbe sotọ , ọ gha ru iyobọ nuẹn ya do gha re ọmwa ne ẹi ghi rherhe khuọnmwi . ”
Ẹmwẹ na keghi gu emwi ne Baibol tae ro : “ Aro ọmwa ghaa ma vbe uhunmwu vbe ẹghẹ hia , egberranmwẹ ọre ọ rhie gie ọmwa . ”
( Itan 17 : 22 ) Vbene ẹmwata , ọmwa ghaa sọyẹnmwẹ vbe ẹghẹ hia , ọ mwẹ emianmwẹ eso ne ẹi dekun ẹnrẹn .
Agharhemiẹn wẹẹ ẹghẹ nọ wegbe ẹre ima ye na , ma gha sẹtin gha mwẹ ọyẹnmwẹ nọ sẹ otọ ẹko deghẹ ima mwẹ iyobọ ọghe orhiọn nọhuanrẹn .
Erhunmwu , e Baibol ne a tie kevbe ne a ru erria yan ẹre ọ khian ya ima gha mwẹ iyobọ orhiọn nọhuanrẹn .
Ma gha sẹtin vbe gha mwẹ ọyẹnmwẹ nọ sẹ otọ ẹko vbe ima ghaa yerre odẹ ne Osanobua he ya fiangbe ima , ma ghaa ya egbe ta igiemwi ọghe emwa ọvbehe kevbe vbe ima gha rhiegba ye ugamwẹ Osanobua .
Vbe odẹ vbenian , ma gha sẹtin gha mwẹ egbe iziro ekhọe ọghe ọsian zẹ vbene nọ rre Psalm 64 : 10 nọ khare wẹẹ : “ Emwa ẹmwata hia gha ghọghọ ye iwinna ne Nọyaẹnmwa winnaẹn . Iran gha ya lẹgbinnaẹn . ”
A gha guan kaẹn izinegbe vbe ọ gha sẹ ẹghẹ zẹvbe ọkpa vbe uhunmwuta na gba re ikun nọ hẹnhẹn egbe yan “ ọmọ okọ ọghe orhiọn nọhuanrẹn . ”
Adia eso ni gha ru iyobọ ne ima ya gha mwẹ ọyẹnmwẹ sayọ rre ne ẹkpẹti “ Odẹ Ọvbehe Ne Ima Gha Ya Sẹtin Gha Mwẹ Ọyẹnmwẹ Sayọ . ”
Ya arrọọ ruẹ khian ne khuẹrhẹ . — Luk 12 : 15 .
Gha ru vbene ẹtin ruẹ sẹ . — Mai 6 : 8 .
Ru emwamwa ọghe ( iwinna ruẹ , ẹghẹ ne u ya yo owebe kevbe ẹghe irọkhegbe ) ẹse , ne u mieke na ye miẹn ẹghẹ ya gha rhiegbe ye iwinna ugamwẹ . — Ẹfis 5 : 15 , 16 .
Gha mwẹ amuroro daa emwa ọvbehe , u vbe gha ru emwi ye oreghe . — Fil 4 : 5 .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Ọdọ vbe amwẹ gha kporhu ma okhuo ọkpa ne ọ ya rhie ovbi ẹre vbe owa ebe .
Okhuo na keghi ya ukhiọnfọ gbalọ eto zẹ vbe ne a ru ẹre vbe ẹvbo nii
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
OKHA ỌGHE ẸDAGBỌN ỌMWA
Beishenbai Berdibaev Ẹre Ọ Taa Okha Na
“ AI GHI wu , a gha vbe huẹn emwa ni wulo kpaegbe vbe idin . ”
Ọna ọre ifiẹmwẹ nọ fi la ọvbokhan mwẹ ehọ vbe ọ rre uwu imọto . Eni ọvbokhan mwẹ ọre Mairambubu .
Ọ kegha hoo nọ rẹn sayọ vbe ọ họn ẹmwẹ na .
Ọ ghi sẹ ehe ne okotọ ne a kun sie , ekhẹn keghi tuorre vbe imọto .
Awarọkpa nii , ọvbokhan mwẹ na rhulẹ bu enene okhuo nọ ghaa kporhu vbe uwu imotọ .
Apun Mambetsadykova ẹre a tie okhuo nii , Osẹe Jehova ghaa nọ .
Vbe ẹghẹ ne a kha na , te ọmwa ne ọ gu avbe Osẹe Jehova mu obọ mu arrọọ ọghẹe ye ikpadede , sokpan emwi ne ima ruẹ re vbe obọ Apun keghi fi arrọọ ima werriẹ .
Ukpo 1937 ẹre a biẹ mwẹ vbe kolkhoz , nọ re ehe ne avbe ọgbugbo dia , evba ẹre iran na vbe koko mu ugbo vbe otọ arriọba vbe ọkpẹn Tokmok , vbe otọ ẹvbo Kyrgyzstan .
Ivbi e Kyrgyz ẹre ima khin , urhu ẹvbo Kyrgyz ẹre ima vbe zẹ .
Ugbo na , ẹre evbibiẹ mwẹ na gha winna ke owiẹ ya sẹ ota .
A wa gha viọ evbare ne emwa ni ghaa winna vbe ugbo nii sokpan , uhukpa vbe ukpo ẹre a ya gha hae iran osa .
Ẹdogbo na , ẹre iye mwẹ na ziga koko imẹ vbe ọtẹn mwẹ nokhuo nekherhe .
Ukpo isẹn kẹkan ẹre I gbe vbe owebe , I ke deba evbibiẹ mwẹ vbe iwinna ugbo .
Oke ọghe Teskey Ala - Too
Te ivbiogue wa gha bun vbe ẹdogbo ne I na waan , te a winna wiẹn egbua a ke miẹn evbare ẹdẹ .
Zẹvbe igbama , I ma mobọ gha muẹn roro ighẹ emwi ne arrọọ demu ra vbene emwi khian gha ye hẹ vbe odaro .
I ma te zẹdẹ rẹn wẹẹ , imamwaemwi ọghe ẹmwata nọ rre Baibol kevbe emwamwa ne Jehova mwẹ ne emwa nagbọn gha fi arrọọ mwẹ werriẹ .
Odẹ ọghe ọyunnuan ẹre imamwaemwi ọghe ẹmwata ya sẹ Kyrgyzstan .
Ikinkin ne ima ye vbe odẹ okuọ ọghe Kyrgyzstan ẹre ọ ke suẹn gha vẹwae .
Ke odẹ ukpo 1950 kpa ọre ẹmwata vbekpae Jehova gbọzinian vbe Kyrgyzstan .
Sokpan , vbene ẹmwata na te gbọzinian , ọ na ka khọnmiotọ yan iyayi kevbe ilele ọghe USSR .
De odẹ nọ khin ?
Ototọ arriọba e USSR ẹre Kyrgyzstan ghaa ye .
Te arriọba nii ghaa kpokpo Avbe Osẹe Jehova rhunmwuda te iran ghaa rre idiaghe vbe nọ dekaan iwinna otu azẹ .
( Jọn 18 : 36 ) Aro eghian ẹre arriọba nii ya gha ghee Avbe Osẹe Jehova , sokpan arriọba rhọkpa i rrọọ nọ gha sẹtin mu idobo yọ , ne Ẹmwẹ Osanobua ghẹ sẹ ekhọe ọghe emwa ata .
Vbene ẹmwata , usun emwi nọ ghi hiunsi sẹ ne I he ruẹ ọre wẹẹ , “ ai miẹn emwi ne ẹi gi ” e Jehova ru . — Mak 10 : 27 .
Emil Yantzen
Ukpokpo ne Avbe Osẹe Jehova werriẹ aro daa ẹre ọ ya iwinna iran vẹwae vbe Kyrgyzstan .
Vbọ ya sunu hẹ ?
Te arriọba e USSR ghaa viọ emwa ye iwe vbe Siberia rhunmwuda , ototọ arriọba na ẹre Siberia ghaa ye .
Arriọba na ghi fan emwa ni rre iwe fua nẹ , nibun vbọ na gha die Kyrgyzstan . Eso vbọ ẹre ọ ghi ya iyẹn nọ maan sẹ otọ ẹvbo ima .
Ọkpa vbe usun iran nii , ọre Emil Yantzen ne a biẹ vbe Kyrgyzstan vbe ukpo 1919 .
Agọ irrioya ẹre ọ na miẹn Avbe Osẹe Jehova .
Ọ keghi miẹn odẹ ọghe ẹmwata yi vbe iran kporhu ma rẹn .
Ukpo 1956 ẹre ọ ghi sẹ owa .
Ọkpẹn ẹvbo ne a tie ẹre Sokuluk ẹre ọ tota yi vbe ikinkin ọghe ẹvbo ima .
E Sokuluk ẹre a na mu iko nokaro gbọọ vbe Kyrgyzstan vbe ukpo 1958 .
Victor Vinter
Ukpo ọkpa ghi gberra nẹ , Victor Vinter na si gha die Sokuluk .
Te ọtẹn na wa kakabọ rri oya rhunmwuda ne ọ na gha rre idiaghe vbe nọ dekaan oseghe ẹvbo ne a sinmwi .
Igba eva ẹre ọ gbe ukpo eha vbe eghan , ọ yevbe gbe ukpo igbe ọvbehe vbe eghan , ọ ke ya gbe ukpo isẹn vbe iwe .
Vbuwe ukpokpo na hia , ugamwẹ ẹmwata na ye gha vẹwae .
Eduard Varter
Vbe ukpo 1963 , etẹn ni ghaa rre Kyrgyzstan kegha re 160 . E Germany , Ukraine kevbe Russia ẹre nibun ke rre .
Ọkpa vbe usun iran kegha re Eduard Varter nọ ka vbe gha rre iwe . Ọ keghi dinmwiamẹ vbe Germany vbe ukpo 1924 .
Ọ ghi rre odẹ ukpo 1940 ya sẹ 1949 , arriọba e Germany keghi mu ọtẹn na gha rrie agọ irrioya . Ukpo eso ghi gberra nẹ , arriọba e Russia na gie ẹre gha rrie iwe .
Ọ ghi rre ukpo 1961 , ọtẹn na keghi si gha die ẹvbo ne a tie ẹre Kant nọ sikẹ ẹvbo ima .
Elizabeth Fot ; Aksamai Sultanalieva
Ẹvbo na , ne a tie ẹre Kant , ẹre ọtẹn nokhuo ne a tie ẹre Elizabeth Fot , nọ ghaa ya ekhọe hia ga e Jehova vbe gha ye .
Ukpọn ne a se ọre iwinna ne ọtẹn na ghaa ru .
Rhunmwuda ne ọ na wa gu iwinna , avbe ọbo ebo kevbe avbe etisa ẹre ọ wa gha se ukpọn vbe obọ re .
Ọkpa vbe usun emwa ni se ukpọn vbe obọ re kegha re okhuo ọkpa ne a tie ẹre Aksamai Sultanalieva .
Arowa re kegha rre ukpo nọ yo vbe owa ẹzọ ọghe otọ evbo nii . Ẹdẹ ọkpa ne okhuo na do se ukpọn vbe obọ Elizabeth , ọ keghi nọ ọta nibun .
Eso vbe inọta na keghi dekaan emwi ne arrọọ demu kevbe emwi nọ sunu daa emwa ni wulo nẹ .
Elizabeth na wa ye Baibol zẹ ẹwanniẹn ye inọta hia ne okhuo nii nọ rẹn .
Aksamai keghi miẹn odẹ ọghe ẹmwata yi , ọ na do gha ya izọghae kporhu iyẹn nọ maan .
Nikolai Chimpoesh
Asẹ na ẹre otu ya zẹ Nikolai Chimpoesh , nọ ke Moldova rre , ye ukpo ọghe ọgbaroghe ọghe otako . Odẹ ukpo 30 ẹre ọ ya ru iwinna na .
Ẹi re iwinna na ọkpa ẹre ọ ghaa ru , ọ vbe gha ru emwamwa ọghe ebe ọghomwa ne a print kevbe ne a ghae ne etẹn .
Arriọba keghi do rẹn vbekpa emwamwa na .
Rhunmwuda ọni , ọtẹn nokpia Eduard Varter keghi rhie igiọdu ne Nikolai , ọ na tama rẹn wẹẹ : “ Avbe olakpa gha nọ ruẹ ọta , ya udinmwẹ tama iran wẹẹ , igiogbẹ ọghe ima vbe Brooklyn ẹre avbe ebe na ke rre .
Ghẹ gi ohan muẹn . ” — Mat 10 : 19 .
Ọ ma he kpẹ vba , iran keghi mu e Nikolai gha rrie igiogbẹ ọghe Ivbiyokuo e Soviet Union nọ rre Kant .
E Nikolai ẹre ọ ya unu ẹnrẹn taa emwi nọ ghi sunu vba .
Ọ keghi kha wẹẹ : “ Ovbiyokuo ọkpa ghi nọ mwẹ ehe ne ima na miẹn ebe iyẹn ọghomwa , I na tama rẹn wẹẹ , igiogbẹ ọghomwa vbe Brooklyn ẹre etẹn ima ke viọ re rre .
Egbe na wọọ re , ọ ma ghi miẹn ẹmwẹ taa .
Ọ na wẹẹ ne I gha rrie owa , ọ ma ghi dọlegbe tie mwẹ . ”
Etẹn vbenian ni mwẹ udinmwẹ kegha ye ifuẹro kporhu iyẹn nọ maan vbe odẹ okuọ ọghe Kyrgyzstan nọ re ikinkin ne I na waan .
Ukpo 1980 ẹre iyẹn nọ maan na ghi sẹ owa mwẹ , sokpan ọvbokhan mwẹ ẹre ọ ka họen .
Ẹvbo ne a tie ẹre Naryn vbe otọ ẹvbo e Kyrgyzstan ẹre ọvbokhan mwẹ ighe Mairambubu ke rre .
Vbe August 1974 , ọ na do tuẹ ọtẹnmwẹ ne okhuo nekherhe vbe owa .
Ẹdẹrriọ ọre ẹdẹ nokaro ne ima miẹn egbe .
Ẹmwẹ ọnrẹn ke wa gha yẹẹ mwẹ vbe I wa bẹghe ẹre .
Ẹdẹ ne ẹdẹrriọ ẹre ima ru orọnmwẹ .
Apun Mambetsadykova
Ọ ghi rre January 1981 , vbe ọvbokhan mwẹ rre uwu imọto nọ muẹn rrie ẹki , ẹre ifiẹmwẹ ne a ya unu kaẹn vbe omuhẹn ban na fi la re ehọ .
Ọvbokhan mwẹ kegha hoo ne ọ rẹn sayọ , rhunmwuda ọni , ọ na nọ okhuo nii , nọ ghaa kporhu eni ẹnrẹn kevbe ehe ne ọ dia .
Ọ na wẹẹ Apun ọre eni irẹn sokpan , ọ ma tama ọvbokhan mwẹ ehe ne irẹn ye rhunmwuda odẹ ukpo 1980 ya sẹ 1989 , te a mu awua ye iwinna Avbe Osẹe Jehova .
Ọ keghi rhie adrẹsi ọghe ọvbokhan mwẹ .
Oghọghọ ẹre ọvbokhan mwẹ ya sẹ owa vbe ẹdẹrriọ .
Ọvbokhan mwẹ ghi sẹ owa , ọ keghi kha wẹẹ : “ Emwi ọyunnuan ẹre I họn vbe ẹrẹna .
Okhuo ọkpa tama mwẹ wẹẹ , vbe ne ẹi khian ghi kpẹ gbe , ai khian ghi gha wulo , uhiẹn , avbe aranmwẹ ni khọ i khian ghi vbe gha gbele emwa nagbọn kevbe avbe aranmwẹ ọvbehe rua . ”
I ma zẹdẹ yayi vbe ọ tae .
I na tama rẹn wẹẹ , “ Gia mudia khẹ okhuo nii nọ do rhan otọ re ma ima . ”
Uki eha ghi gberra nẹ , ọtẹn nọkhuo Apun keghi mu otuẹ gi ima .
Ọ na vbe gha viọ etẹn nikhuo ba egbe vbe ọ ghaa de . Erriọ ima ya rẹn etẹn nikaro ni ghaa rre iko e Kyrgyz .
Etẹn nikhuo na keghi maa ima emwi ọyunnuan nibun vbekpae Jehova kevbe emwamwa nọ mwẹ ne emwa nagbọn .
From Paradise Lost to Paradise Regained . * ọre ebe ne iran ya gha maa ima emwi .
Ọkpa kẹkan vbe ebe na ẹre ọ ghaa rre ẹvbo ima ighẹ Tokmok , rhunmwuda ọni , ma na tobọ ima ya obọ gbẹn ọvbehe ladian , ne ima mieke na gha mwẹ ọghe ima .
Ọkpa vbe usun emwi ne ima ka ruẹ , ọre ẹmwẹ akhasẹ nọ rre ebe Gẹnẹsis 3 : 15 .
Jesu ẹre ọ khian ya ẹmwẹ akhasẹ na mwẹ amusẹ zẹvbe Ọba ọghe Arriọba Osanobua .
Iyẹn ne kpataki nọ khẹke ne emwa hia họn ẹre ọna khin .
Te ọ wa vbe khẹke ne emwa hia gha mwẹ ọghae vbe iwinna na .
( Mat 24 : 14 ) Vbene ẹghẹ ya khian , imamwaemwi ọghe ẹmwata na fẹko gha fi arrọọ ọghe ima werriẹ .
Ọtẹn nokpia ọkpa nọ rre Tokmok keghi gie na tie ima gha die ugie orọnmwẹ .
Ugie nii ẹre imẹ vbe ọvbokhan mwẹ na rẹn wẹẹ , Avbe Osẹe Jehova gele lughaẹn .
Iran ma da ayọn nọ fian vbe ugie orọnmwẹ nii , emwamwa hia na wa gha khian hẹnnẹ hẹnnẹ .
Ọ keghi wa lughaẹn ne ugie orọnmwẹ ne ima ka yo ne emwa na da ayọn gbe egbe , iran ghi gha yin pirhi pirhi , iran vbe gha talọ ẹmwẹ oya .
Ma vbe deba etẹn yo iko eso vbe Tokmok .
Uwu oha ẹre ima na gha do iko deghẹ amẹ ma rhọ kevbe deghẹ esia ma de .
Etẹn rẹnrẹn wẹẹ , avbe olakpa baba ima , rhunmwuda ọni , etẹn nikpia na gha ba odẹ .
Vbe ẹghẹ ne esia ya de , ne oni oguozizi na fi , uwu owa ẹre ima na do iko .
Ọ sẹ igbava ne avbe olakpa do nọ ima emwi ne ima ru vbe ima do iko .
Mẹ vbe ọvbokhan mwẹ ghi dinmwiamẹ nẹ vbe July 1982 vbe Ẹzẹ Chüy , ma na vbe gha begbe .
( Mat 10 : 16 ) Etẹn ma ya uhukpa bi gha die ẹgbo ne ima na si egbe koko rhunmwuda ọ ma gha re asikoko . Iran na fẹko gha rre .
Ma na so ihuan Arriọba ma ke danmwehọ ọta idinmwiamẹ .
Vbe ukpo 1987 , ọtẹn nokpia ọkpa keghi tama mwẹ ne I mu otuẹ gie orhunmwu ọkpa nọ mwẹ ẹkorhiẹnrhiẹnmwẹ ye ikporhu iyẹn nọ maan vbe Balykchy .
Okọ erhẹn ẹre a la sẹ ẹvbo nii , ughaẹdẹ enẹ ẹre avbe gbe vbe odẹ , a ke sẹ evba .
Ẹghẹ hia ẹre ima ghi ya gha kporhu vba .
Ma keghi do bẹghe ẹre wẹẹ , emwa nibun wa gbọyẹmwẹ ye odẹ ọghe ẹmwata vbe ẹvbo nii .
Ma na ghi loo ẹkpotọ na ya ru sayọ vbe iwinna ikporhu iyẹn nọ maan .
Ẹghẹ hia ẹre imẹ vbe ọvbokhan mwẹ ghi ya gha yo Balykchy .
Odọ nii ma ghi gha tota yi vbe ufomwẹ uzọla , ma ghi yo ikporhu , ma ghi vbe ru emwamwa ọghe iko .
Asẹ na ẹre emwa nibun wa ya gha gualọ ebe iyẹn ọghomwa .
Ẹkpo ne a viọ iyan ebo yi , ẹre ima ya gha kun ebe ọghomwa ye Balychy .
Ẹkpo eva vbe uki ẹre ima ya ẹkpo na kun ebe iyẹn ọghomwa yo ẹvbo nii , ẹi yevbe sẹ .
Ma ghaa rrie Balychy , ima na vbe gha dee , te ima kporhu ma ekhẹn ne ima gba la okọ erhẹn .
Ọ ghi wa rre ukpo erẹnrẹn zẹẹ ne ima suẹn gha mu otuẹ ye Balykchy , a keghi mu iko gbọọ vba , vbe ukpo 1995 .
Ọwara ukpo nibun ẹre ima ya ke Tokmok gha mu okhian ye Balykchy , vbuwe ẹghẹ na , ẹi re igho kherhe ma loo ro .
Agharhemiẹn wẹẹ ima ma fe , ma wa miẹn igho gha loo . Sokpan , vbe ima na gha miẹn igho ?
Ọtẹn nokpia ọkpa ẹre ọ wa gha ru iyobọ igho ne ima .
E Jehova ghi bẹghe ẹre wẹẹ ima hoo ne ima ru sayọ vbe iwinna ikporhu iyẹn nọ maan , ọ keghi “ kie ewindo ẹrinmwi ye otọ , ” ọ na rhurhẹ afiangbe yan ima .
( Mal 3 : 10 ) Vbene ẹmwata , ai miẹn emwi ne ẹi gi e Jehova ru !
Ukpo 1992 ẹre a zẹ mwẹ ye ukpo ediọn . Mẹ ọre ọmwa okaro vbe otọ ẹvbo e Kyrgyzstan nọ zẹ urhuẹvbo e Kyrgyz ne a zẹ ye ukpo ediọn .
Vbe iko ọghomwa vbe Tokmok , ẹkpotọ na wa vbe kie ne ima ya ru sayọ vbe ugamwẹ e Jehova .
Ma ghaa gu igbama nibun ni re Ivbi e Kyrgyz ni rre owebe nọ yo tie Baibol .
Eso vbọ wa ru na gban vbe odẹ ọghe orhiọn . Ọkpa vbe usun Agbaziro Ọghe Abotu ẹre ọkpa ghi khin nia , vbene eva na ga zẹvbe arọndẹ ne kpataki .
Ma vbe ru iyobọ ne etẹn eso vbe iko ọghomwa .
Vbe odẹ ukpo 1990 ya sẹ 1994 , urhuẹvbo e Russia ẹre ima ya gha do iko , ẹre a vbe ya gha gbẹnnẹ ebe iyẹn ne ima vbe gha loo .
Sokpan etẹn ni ghaa zẹ urhuẹvbo Kyrgyz ẹre ọ bun sẹ , rhunmwuda ọni , I na gha zedu ẹre ghe urhuẹvbo e Kyrgyz .
Emwamwa na keghi ru iyobọ ne etẹn nibun ya rẹn otọ imamwaemwi ọghe ẹmwata .
Imẹ vbe ọvbokhan mwẹ kevbe ivbi mwẹ erẹnrẹn vbe ukpo 1989
Iwinna ọvbehe nọ vbe mu ima vbuwe ẹghẹ na kegha re emọ ne a koko .
Te ima viọ ivbi ima ye iko kevbe ikporhu .
Vbe ovbi ima nokhuo ne a tie ẹre Gulsayra rre ukpo 12 , ọyẹnmwẹ ẹre ọ ya gha kporhu ma avbe ilavbodẹ .
Ivbi ima ke wa gha hia ne iran rẹn ako Evbagbẹn Nọhuanrẹn nibun ye uhunmwu .
Ọna keghi ru iyobọ ne ivbi ima kevbe ivbi iran ya gha mwẹ ọghae vbe iwinna ugamwẹ vbe iko .
Emọ 9 ẹre ima mwẹ nia kevbe eyẹ 11 . Vbuwe iran ugie na , 16 ye ga e Jehova .
Emwi ọkpadin khian wa gha nọ ne etẹn ni suẹn iwinna ikporhu iyẹn nọ maan vbe otọ ẹvbo ima vbe odẹ ukpo 1950 , vbe iran gha bẹghe afiwerriẹ nọ he rhiegbe ma .
Ke ukpo 1990 gha dee , te ima ghi mwẹ a fan vbe imu ne a ya kporhu iyẹn nọ maan kevbe ne a ya ru emwamwa ọghe asikoko .
Vbe imẹ vbe ọvbokhan mwẹ rre ikporhu
Ukpo 1991 ẹre imẹ vbe ọvbokhan mwẹ ye asikoko odin nokaro vbe Alma - Ata , ne a ghi tie ẹre Almaty , vbe Kazakhstan .
Ọ ghi rre ukpo 1993 , etẹn ni rre Kyrgyzstan keghi do asikoko odin nokaro vbe ọgbẹlẹzẹ ọghe Spartak vbe Bishkek .
Uzọla ọkpa ẹre etẹn ya ru akpehuan vbe ọgbẹlẹzẹ nii vbene asikoko te suẹn .
Iwinna akpehuan nii keghi yẹẹ ọmwa nọ gbaro ghee ọgbẹlẹzẹ nii sẹrriọ wẹẹ , ọ ma miẹn etẹn igho rhọkpa .
Alaghodaro ne gẹdẹgbẹẹ na vbe rhiegbe ma vbe ukpo 1994 vbe a suẹn gha gbẹnnẹ ebe iyẹn ladian vbe urhuẹvbo e Kyrgyz .
Ọ ma he dobọ yi kẹ ẹghẹ ni gha dee , rhunmwuda te etẹn ghi zedu ẹre vbe abotu nọ rre Bishkek .
Vbe ukpo 1998 , arriọba keghi kpasẹ yi iwinna Avbe Osẹe Jehova vbe Kyrgyzstan .
Te etẹn ghi wa bun vbe otọ ẹvbo ima , nia ima gberra 5,000 .
Iko ni rre Kyrgyzstan nia keghi re 83 , ẹbu ne a ma he kpasẹ yi nọ gha re iko keghi re 25 vbe urhuẹvbo e Chinese , Ebo , Kyrgyz , Russia , Turkey , Uighur , Uzbek kevbe Urhuẹvbo Ekhakha Ọghe Russia .
Etẹn na hia ni ke ehe ughughan rre keghi ga e Jehova vbuwe akugbe .
E Jehova ẹre ọ si ẹre ne alaghodaro vbenian na gha rre iwinna Arriọba vbe Kyrgyzstan .
E Jehova ẹre ọ fi arrọọ mwẹ werriẹ .
Ivbiogue ẹre evbibiẹ mwẹ ghaa khin kevbe wẹẹ , ukpo isẹn kẹkan ọre I gbe vbe owebe .
Orheyerriọ , e Jehova keghi zẹ mwẹ ye ukpo ediọn , ọ na vbe loo mwẹ ya ru iyobọ ne emwa ni rẹn ebe sẹ mwẹ .
Vbene ẹmwata , ai miẹn emwi ne ẹi gi e Jehova ru , ya sẹ egbe emwi ne a ma te yaro yi .
Rhunmwuda afiwerriẹ nọ rhie egbe ma vbe arrọọ ọghomwẹ , te I khian ye gha tae khian wẹẹ , “ ai miẹn emwi ne ẹi gi ” e Jehova ru . — Mat 19 : 26 .
Avbe Osẹe Jehova ẹre ọ gbẹn ebe na sokpan ai ghi print ẹre .

‘ Osanobua . . . gha gi uwa sẹtin gha zẹ iro kugbe vbe emwi ne uwa ru , vbekpae ne uwa gha na gha lele igiemwi e Jesu . ’ — ROM 15 : 5 .
IHUAN : 17 , 13
De ama ne a ya rẹn ọmwa nọ deziẹn vbe odẹ ọghe orhiọn ?
De emwi ne ima khian miẹn ruẹ vbe igiemwi ọghe eguọmwadia Osanobua ni rhie aro tua emwi orhiọn ?
Vbọzẹe ne ima gha na hia vbe odẹ ke odẹ ne ima gha mwẹ “ ekhọe Kristi ” ?
1 , 2 . ( a ) De ere ne etẹn eso miẹn rhunmwuda iran rhie aro tua emwi orhiọn ?
( b ) De inọta eso ni ru ekpataki ne ima gha ziro yan vbe ako iruẹmwi na ?
ỌTẸN nokhuo ọkpa ne ọ rre Canada keghi kha wẹẹ : “ Ọ keghi ya mwẹ sọyẹnmwẹ rhunmwuda ne I na re ọmwa ne ọ deziẹn vbe odẹ ọghe orhiọn , ẹre ọ vbe zẹe ne I na sẹtin la edanmwẹ ughughan gberra . ”
Ọtẹn nokpia ọkpa ne ọ rre Brazil keghi kha wẹẹ : “ Ukpo 23 ẹre ọ ye na , ne ima ru orọnmwẹ sokpan , ne ima na re emwa ni deziẹn vbe odẹ ọghe orhiọn , ma wa sọyẹnmwẹ orọnmwẹ ọghe ima . ”
Ọtẹn nokpia ọkpa nọ rre Philippines na vbe kha wẹẹ : “ Te orhiọn mwẹ wa sẹ otọ rhunmwuda ne I na re ọmwa ne ọ digiẹ vbe odẹ ọghe orhiọn .
Ẹre ọ vbe zẹe ighẹ obọ ne I ya mu etẹn vbuwe ẹgbẹe ẹre I ghi ya mu etẹn ni ke ehe ughughan rre . ”
Igiemwi etẹn nii keghi rhiẹre ma wẹẹ , ma gha miẹn afiangbe nibun deghẹ ima na rhie aro tua emwi orhiọn .
Te ọ khẹke ne dọmwadẹ ima nọ egbe ẹre wẹẹ , ‘ Vbia khian ya sẹtin gha mwẹ alaghodaro vbe odẹ ọghe orhiọn hẹ , ne I mieke na miẹn afiangbe vbe ne a ghee etẹn ne a guan kaẹn ban ? ’
A ke zẹ ewanniẹn ye inọta nii , te ọ khẹke ne ima ka rẹn otọ emwi ne Baibol khare vbekpae emwa ni rhie aro tua emwi orhiọn .
Vbe ako iruẹmwi na , ma gha zẹ ewanniẹn ye inọta eha .
( 1 ) Vbe a yae kha ne a gha re ọmwa ne ọ rhie aro tua emwi orhiọn ?
( 2 ) De igiemwi eso ne ọ gha ru iyobọ ne ima ya gha mwẹ alaghodaro vbe odẹ ọghe orhiọn ?
( 3 ) Ma gha hia vbe odẹ ke odẹ ne ima gha mwẹ “ ekhọe Kristi , ” vbe ọ khian ya ru iyobọ ne ima hẹ , ne ima ya gha re emwa ni rhie aro tua emwi orhiọn ?
Zẹe vbene Baibol gie ẹre , de vbene ọmwa ne ọ rhie aro tua emwi orhiọn ya lughuaẹn ne ọmwa ne ọ rhie aro tua emwi ikpakpa ?
Ukọ e Pọl keghi rhan otọ vbene a ya rẹn ọmwa ne ọ rhie aro tua emwi orhiọn kevbe ọmwa ne ọ rhie aro tua emwi ikpakpa .
( Tie 1 Kọrinti 2 : 14 - 16 . )
Ọ keghi kha wẹẹ , ọmwa ne ọ rhie aro tua emwi ikpakpa “ i sẹtin rhan obọ miẹn ọhẹ ne ọ ke obọ Osanobua rre , ẹi rẹn emwi ne a yae kha , ẹmwẹ oya ehia khin vbe ehọ ẹre . ”
Sokpan , ọmwa ne ọ rhie aro tua emwi orhiọn keghi “ gualọ otọ emwi hia , ” ọmwa vberriọ , ẹre ọ vbe mwẹ “ ekhọe Kristi . ”
Ukọ e Pọl keghi rhie igiọdu ne ima wẹẹ , ne ima gha rhie aro tua emwi orhiọn .
De odẹ ọvbehe ne ọmwa ne ọ rhie aro tua emwi orhiọn kevbe ne ọ rhie aro tua emwi ikpakpa ya lughuaẹn ne egbe ?
4 , 5 .
De uyinmwẹ eso ne emwa ni rhie aro tua emwi ikpakpa yin ?
De ama ne a ya rẹn ọmwa nọ rhie aro tua emwi ikpakpa ?
Emwi ikpakpa ẹre emwa nagbọn khu khian .
Ọna ọre iwinna nọ mu emwa nagbọn vbe uhunmwu otagbọn hia .
Ukọ e Pọl keghi gie ẹre zẹvbe “ orhiọn ne ọ sua iran nian ighẹ iran ne ẹi họn ẹmwẹ ne Osanobua . ”
( Ẹfis 2 : 2 ) Orhiọn dan na , ẹre ọ ya emwa yin uyinmwẹ dan ọghe emwa ni lẹga iran .
Emwa vbenian i zẹdẹ lele ilele ọghe Osanobua , emwi nọ khọọn iran ẹre iran ru .
Iwinna nọ mu emwa ni rhie aro tua emwi ikpakpa ọre emwi ewe ne a khu khian , ukpo ne a na zẹ kevbe oseghe ne a sinmwi ne egbe ọmwa .
De ama ọvbehe ne a ya rẹn ọmwa nọ rhie aro tua emwi ikpakpa ?
Ọmwa nọ rhie aro tua emwi ikpakpa keghi yin uyinmwẹ ne Baibol gbodan yi .
( Gal 5 : 19 - 21 ) Vbe ebe nokaro ne Pọl gbẹn gi Ivbiotu e Kristi vbe Kọrinti , ọ keghi ya unu kaẹn uyinmwẹ eso ne a ya rẹn emwa ni rhie aro tua emwi ikpakpa .
Eso vbọ keghi re : iwannegbe , ẹmwẹ ẹrhẹe ne a mu yan uhunmwu , ẹzọ , ne a na tie egbe ẹzọ vbe owa ẹzọ , ne a na gbodan ye emwamwa ọghe ọdakha kevbe ne emwa na mu ẹmwẹ evba gha re kevbe evba gha da ye okaro vbe arrọọ ọghe iran .
Emwa vbenian i sẹtin mudia gbain vbe iran gha werriẹ aro daa edanmwẹ .
( Itan 7 : 21 , 22 ) E Jud guan kaẹn emwa eso ni gha khian rree ne Osanobua , sẹrriọ wẹẹ , iran ghi gha yin vbe na ghee aranmwẹ oha . — Jud 18 , 19 .
De ama ne a ya rẹn ọmwa nọ deziẹn vbe odẹ ọghe orhiọn ?
De ama ne a ghi ya rẹn emwa ni rhie aro tua emwi orhiọn ?
Emwa ni deziẹn vbe odẹ ọghe orhiọn keghi hoo ne iran ya ẹko rhiẹnrhiẹn Osanobua .
Iran keghi hia vbe odẹ ke odẹ ne iran “ ye vbe ” Osanobua .
( Ẹfis 5 : 1 ) Ọna rhiema wẹẹ , te iran gbaro kotọ ẹsẹse ne iran mieke na rẹn aro ne Jehova ya ghee emwi .
Iran i ya ilele kevbe adia ọghe Osanobua rhẹghẹrẹ .
Iran keghi hia ne iran lele adia ọghe Osanobua vbe arrọọ ọghe iran .
Te iran wa lughaẹn ne emwa ni rhie aro tua emwi ikpakpa .
( Psm 119 : 33 ; 143 : 10 ) Emwa ni deziẹn vbe odẹ ọghe orhiọn keghi rhie akpa ọghe ọmọ okọ ọghe “ orhiọn nọhuanrẹn ” ma , vbene iran na bi egbe ne ahoo ọghe ikpakpa .
( Gal 5 : 22 , 23 ) Igiemwi na gha ru iyobọ ne ima ya rẹn ọnrẹn sayọ evba ya re kha ne a gha re ọmwa nọ deziẹn vbe odẹ ọghe orhiọn : Ọmwa gha fuẹro ẹki ne a do , a ghi wẹẹ ọmwa nọ gua do ẹki nọ , sokpan ọmwa nọ ya ekhọe hia gbọyẹmwẹ ye emwi orhiọn keghi re ọmwa nọ deziẹn vbe odẹ ọghe orhiọn .
De emwi ne Baibol khare vbekpae emwa ni deziẹn vbe odẹ ọghe orhiọn ?
E Baibol khare wẹẹ , emwa ni deziẹn vbe odẹ ọghe orhiọn keghi sọyẹnmwẹ .
Ebe Matiu 5 : 3 khare wẹẹ : “ Ọ maan ne iran ni rẹnrẹn ighẹ ivbiogue iran khin vbe orhiọn , iran ọre ọ yan Arriọba ẹrinmwi ! ”
Ebe Rom 8 : 6 vbe guan kaẹn afiangbe ne a lae miẹn , vbe a gha mudia gbain vbe odẹ ọghe orhiọn .
Ọ keghi kha wẹẹ : “ A deghẹ egbe . . . ẹre ọ tama ọmwa emwi ne ọ gha ru , uwu ọre ọ ke ẹre ikian .
Sokpan , a deghẹ orhiọn ọre ọ gie odẹ emwi ne a gha ru ma ọmwa , ẹfe kevbe ọfunmwegbe ọre nọ . ”
Ma gha ra rhie aro tua emwi orhiọn , ma ghi do gha re ọsie Jehova , orhiọn ima ghi vbe sotọ .
Yevbesọni , ma vbe gha mwẹ ayayẹro ọghe arrọọ etẹbitẹ .
Vbọzẹe ne ọ na lọghọ ne ima sẹtin do gha re emwa ni deziẹn vbe odẹ ọghe orhiọn ?
Agbọn ne ima ghi ye na keghi re nọ vuọn ne uyinmwẹ atosi .
Nọnaghiyerriọ , te ima gha hia vbe odẹ ke odẹ ne ima gha re emwa ni digiẹ vbe odẹ ọghe orhiọn , ma ghi vbe gha begbe ne ima ghẹ do worua vbe odẹ ọghe orhiọn .
Ọmwa gha worua vbe odẹ ọghe orhiọn , ọ ghi kie ẹkpotọ ne iziro nọ ma gba ọghe agbọn Esu ya gbọzinia vbe ekhọe re .
De emwi ne ima gha ru ne emwi vbenian ghẹ sunu daa ima ?
De vbene ima khian ya gha mwẹ alaghodaro hẹ vbe odẹ ọghe orhiọn ?
( a ) De emwi nọ gha ya ima gha mwẹ alaghadaro vbe odẹ ọghe orhiọn ?
( b ) De igiemwi eso ne ima khian ziro yan vbe ako iruẹmwi na ?
Ne emọ mieke na do gbegba vbe odẹ ọghe orhiọn , te iran gha ya egbe tae igiemwi esi ọghe evbibiẹ iran .
Ne ima mieke na gha mwẹ alaghodaro vbe odẹ ọghe orhiọn , te ọ vbe khẹke ne ima ya egbe tae igiemwi esi ọghe etẹn ni deziẹn vbe odẹ ọghe orhiọn .
Sokpan , ọ ma khẹke ne ima gha ya egbe tae emwa ni rhie aro tua emwi ikpakpa .
( 1 Kọr 3 : 1 - 4 ) Igiemwi ọghe emwa esi kevbe ọghe emwa ni zẹ utun vbe ehọ ẹre ọ rre Baibol .
Sokpan vbe ako iruẹmwi na , ma gha ziro yan igiemwi esi ọghe emwa ni khẹke ne ima ya egbe ta , ne ima mieke na gha mwẹ alaghodaro vbe odẹ ọghe orhiọn .
Ma gha guan kaẹn Jekọb , Meri kevbe Jesu .
De emwi ne ima miẹn ruẹ vbe igiemwi e Jekọb ?
( Ghee okhuẹn 10 )
De vbene Jekọb ya rhiẹre ma wẹẹ irẹn mudia gbain vbe odẹ ọghe orhiọn ?
Ma gha ka guan kaẹn Jekọb .
Emwi ma zẹdẹ gha khuẹrhẹ ne Jekọb vbe nọ vbe ye vbe ẹdẹnẹrẹ .
Vbe igiemwi , te Jekọb ghaa ya obọ baba uhunmwu ne Isọ ghẹ ya gbẹe rua .
Yevbesọni , ọ na vbe gha mwẹ ẹbo izinegbe vbe egbe orhuan rẹn ighẹ Laban ne ọmwa ero , nọ wa gha hia vbe odẹ ke odẹ ne ọ mu e Jekọb ru .
Vbuwe ena hia , e Jekọb na ye mudia gbain vbe odẹ ọghe orhiọn .
Ọ keghi mu ẹtin yan eyan ne Osanobua yan ma Ebraham .
De odẹ nọkhin ? Ọ keghi hia vbene ẹtin ẹnrẹn sẹ ya gbaroghe ẹgbẹe ọre rhunmwuda ọ rẹnrẹn wẹẹ ẹgbẹe ọre ẹre Osanobua khian loo ya mu emwamwa rẹn sẹ .
( Gẹn 28 : 10 - 15 ) Uyinmwẹ e Jekọb kevbe ẹmwẹ ne ọ ghaa ke ọre unu ladian rhiẹre ma wẹẹ ọ gele mu ẹtin yan eyan ọghe Osanobua .
Vbe ẹghẹ ne ohan ya gha mu e Jekọb wẹẹ Isọ gha gbe irẹn rua , ọ keghi tama e Osanobua wẹẹ : “ Lahọ , miẹn mwẹ fan . . .
Yerre vbene u yan hẹ wẹẹ , ‘ I gha gie emwi hia gha ma nuẹn , I gha vbe viọ ivbi uniẹn ruẹn nuẹn , ai ra sẹtin ka iran . Iran gha bun vbe ẹkhae ni rre ọkpẹn olokun . ’ ”
( Gẹn 32 : 6 - 12 ) E Jekọb wa gele mu ẹtin yan eyan ọghe Osanobua , ọ na vbe rhiẹre ma vbe odẹ ne ọ ya loo arrọọ ọghẹe .
De emwi ne ima miẹn ruẹ vbe igiemwi e Meri ?
( Ghee okhuẹn 11 )
Vbọ rhiẹre ma wẹẹ ọmwa nọ deziẹn vbe odẹ ọghe orhiọn ẹre Meri ghaa khin ?
Gia vbe guan kaẹn e Meri .
Vbọzẹe ne Jehova na zẹ Meri nọ gha re iye Jesu ?
Rhunmwuda , ọmwa nọ deziẹn vbe odẹ ọghe orhiọn ẹre Meri ghaa khin .
Vbe ima ya rẹn hẹ ?
Ẹmwẹ nọ maan nọ ya rho Osanobua vbe ọ mu otuẹ gie Zẹkaraia kevbe Ẹlizabẹt ẹre ọ ya ima rẹn .
( Tie Luk 1 : 46 - 55 . )
Ẹmwẹ ne Meri ya rho Osanobua rhiẹre ma wẹẹ , te ọ wa gha gbọyẹmwẹ ye Ẹmwẹ Osanobua , erriọ wa vbe ya gha mwẹ irẹnmwi nọ dinmwi ọghe Ebe Nọhuanrẹn ne a ya urhuẹvbo e Hibru gbẹn .
( Gẹn 30 : 13 ; 1 Sam 2 : 1 - 10 ; Mal 3 : 12 ) Yẹrẹro wẹẹ , agharhemiẹn wẹẹ Josẹf vbe Meri ru orọnmwẹ nẹ , iran ma ru emwi ọdọ vbe amwẹ a te miẹn ighẹ a biẹ Jesu .
Vbe ọna rhiema ?
Ọ rhiema wẹẹ , ahoo ọghe Jehova ẹre iran mu ye okaro vbe arrọọ ọghe iran , ẹi re ahoo ọghe ikpakpa .
( Mat 1 : 25 ) Ze vbene ẹghẹ ya gha khian , e Meri na gha kọe ye orhiọn ighẹ emwi hia nọ ghaa sunu vbe arrọọ e Jesu .
( Luk 2 : 51 ) Te Meri wa gele gha gbọyẹmwẹ ye emwamwa ọghe Osanobua nọ dekaan e Mezaia .
Igiemwi ọghe Meri gha ru iyobọ ne ima ya mu ahoo ọghe Osanobua ye okaro vbe arrọọ ọghe ima .
( a ) De odẹ ne Jesu ya ya egbe tae Erhae ?

( b ) De vbene ima khian ya sẹtin ya egbe tae Jesu ?
( Ghee efoto nọ rre omuhẹn . )
Ke ne a ya bu agbọn tu agbọn gha dee , Jesu ọre ọmwa nọ ghi digiẹ sẹ vbe odẹ ọghe orhiọn .
Vbe ọ rre agbọn , Erhae ẹre ọ wa gha ya egbe ta .
Vbene ẹmwata , emwi hia ne Jehova gha te ru akpawẹ irẹn ẹre tobọre rrie agbọn , ẹre Jesu ru .
Ọ ma baeku .
( Jọn 8 : 29 ; 14 : 9 ; 15 : 10 ) Vbe igiemwi , odẹ ne akhasẹ Azaia ya gie Jehova kevbe odẹ ne Mak ya gie Jesu rhiẹre ma wẹẹ , iran eva mwẹ agiẹngiẹn daa emwa ni susẹ .
( Tie Aizaia 63 : 9 ; Mak 6 : 34 . )
Jesu keghi re ọmwa nọ mwẹ agiẹngiẹn , akpa na ẹre ọ ya re gha ru iyobọ ne emwa ni gualọ iyobọ .
Ma mwẹ egbe ekhọe vberriọ ra ? Te Jesu wa vbe rhiegba ye iwinna ikporhu iyẹn nọ maan .
( Luk 4 : 43 ) Avbe akpa na keghi re ama ne a ya rẹn emwa ni deziẹn vbe odẹ ọghe orhiọn .
13 , 14 . ( a ) De emwi ne ima miẹn ruẹ vbe igiemwi ọghe etẹn ni deziẹn vbe odẹ ọghe orhiọn vbe ẹdẹnẹrẹ ?
( b ) Ru igiemwi yọ .
Etẹn nibun wa vbe rrọọ vbe ẹdẹnẹrẹ ni deziẹn vbe odẹ ọghe orhiọn ne ima gha sẹtin ya egbe ta . Jesu Kristi ẹre avbe etẹn na ya egbe ta .
Ẹi mwẹ aro ruẹ ma he dae , vbene etẹn na mwẹ izọghae hẹ vbe iwinna ikporhu iyẹn nọ maan , ọghọ ne iran mu ye emwa egbe , ahoẹmwọmwa ne iran mwẹ daa emwa ọvbehe kevbe akpa esiesi ọvbehe ne iran mwẹ .
Etẹn na keghi re emwa ni ma gba vbene ima vbe ye , iran mwẹ ọlọghọmwa ne iran werriẹ aro daa , sokpan iran keghi hia vbe odẹ ke odẹ ne iran gha ya egbe tae Osanobua .
Ọtẹn nokhuo ọkpa ne a tie ẹre Rachel nọ rre Brazil keghi kha wẹẹ : “ Te odẹ ne emwa ni rre uwu agbọn ya mu egbe wa gha yẹẹ mwẹ , rhunmwuda ọnii , I ma zẹdẹ gha mu egbe ye oreghe .
Sokpan I ghi la odẹ ọghe ẹmwata nẹ , I na ru afiwerriẹ nọ khẹke , agharhemiẹn wẹẹ ọ ma zẹdẹ gha khuẹrhẹ .
I na vbe hia ni do gha re ọmwa nọ deziẹn vbe odẹ ọghe orhiọn .
Eban ẹre arrọọ mwẹ ghi mwẹ evbọ demu . ”
Isievẹn ne ọtẹn nokhuo ọvbehe ne a tie ẹre Reylene ne ọ rre Philippines ghaa werriẹ aro daa keghi lughaẹn ne ọghe Rachel .
Iwinna owa ebe nọ yo kevbe iwinna ne a na miẹn usugi igho , ne a mieke na gha re okpọmwa , ẹre ọ wa mu ọtẹn nokhuo na .
Ọ keghi kha wẹẹ : “ Ze vbene ẹghẹ ya khian , I na gha de ghee iyeke vbe odẹ ọghe orhiọn .
Emwi ma ghi gha khian ẹse vbe arrọọ mwẹ rhunmwuda I ma ghi gha rhie aro tua emwi orhiọn .
I na ghi ru afiwerriẹ ne I mieke na dọlegbe gha ga e Jehova vbe nọ khẹke . ”
Ọtẹn nokhuo na keghi fi iziro ọghẹe werriẹ , te ọ ghi mwẹ ilẹkẹtin yan eyan ọghe Jehova nọ rre ebe Matiu 6 : 33 , 34 .
Ọ na ye vbe kha wẹẹ : “ I mwẹ ilẹkẹtin ne ẹi beghe wẹẹ , e Jehova gha kpemehe emwi hia ne I gualọ . ”
Etẹn vbenian sẹtin vbe gha rre iko ne u ye .
Te ọ khẹke ne ima gha ya egbe ta iran . — 1 Kọr 11 : 1 ; 2 Tẹs 3 : 7 .
15 , 16 . ( a ) De emwi ne ọ khẹke ne ima ru ne ima mieke na yevbe Jesu ?
( b ) De vbene ima khian ya sẹtin do gha mwẹ “ ekhọe Kristi ” hẹ ?
De vbene ima tobọ ima gha ya sẹtin ya egbe tae Kristi hẹ ?
Ebe 1 Kọrinti 2 : 16 khare wẹẹ , te ọ khẹke ne ima gha mwẹ “ ekhọe Kristi . ”
Ebe Rom 15 : 5 na vbe kha wẹẹ ne ima “ gha lele igiemwi Jesu . ”
Nọnaghiyerriọ , ne ima do sẹtin gha yevbe Kristi , te ọ khẹke ne ima gele rẹn vbene Jesu ru emwi hẹ kevbe avbe akpa nọ mwẹ ne ima mieke na sẹtin gha lele ukpowẹ ọre .
Emwi ne Jesu wa rhie aro tua ọre asikẹgbe ne irẹn gu e Jehova mwẹ .
Ma gha ya egbe ta e Jesu , ma ghi do khian Ọsie Jehova .

Ọna ẹre ọ si ẹre ne ọ na khẹke ne ima gha mwẹ ekhọe ọghe Kristi .
Vbe ima khian ya sẹtin ru ọna hẹ ?
Aro erhuanegbe Jesu sẹ emwi ọyunnuan ne Jesu ru , odẹ ne ọ ya maa emwa emwi , obọ esi nọ ya gha mu emwa hia kevbe odẹ ne ọ ya gha lele iyi ọghe Jehova .
Erhuanegbe Jesu keghi kha wẹẹ : “ Ma ọrọre osẹe emwi hia ne ọ ru . ”
( Iwinna 10 : 39 ) Vbe ẹdẹnẹrẹ , ma i bẹghe Jesu , sokpan , e Jehova ma gi ima do ogboi rua .
Ebe enẹ ni taa okha ọghe vbene Jesu ya loo arrọọ ọghẹe hẹ rre Baibol .
Ma ghaa tie ebe enẹ na — Matiu , Mak , Luk , kevbe Jọn , ima na vbe gha ru erria yan rẹn , ọ do yevbe ne ima bẹghe Jesu .
Ọna ghi do ya ima gha mwẹ egbe ekhọe ọghe Jesu .
Ọ ghi vbe ru iyobọ ne ima ya “ gha lele ukpowẹ ọghẹe . ” — 1 Pit 2 : 21 ; 4 : 1 .
De afiangbe ne ima khian lae miẹn deghẹ ima mwẹ egbe iziro ekhọe ọghe Kristi ?
De afiangbe ne ima khian lae miẹn deghẹ ima na gha mwẹ egbe iziro ekhọe ọghe Kristi ?
Zẹ vbene evbare nọ maan ya rhie ẹtin ye ọmwa iwu , erriọ ima khian vbe ya deziẹn vbe odẹ ọghe orhiọn deghẹ ima ru erria yan odẹ ne Jesu ya ru emwi .
Zẹ vbene ẹghẹ ya khian , ma ghi sẹtin gha yin vbe na ghee Jesu vbe ihe ke ihe ne ima na vba egbe ima .
Ọna gha ru iyobọ ne ima ya gha ru azẹ nọ gha ya ima gha mwẹ ekhọe ọguọmwaziro nọ hianrẹn kevbe nọ ya ẹko rhiẹnrhiẹn e Jehova .
Avbe afiangbe na sẹ nọ gha ya ima gha lele ukpowẹ ọghe Jesu Kristi . — Rom 13 : 14 .
De emwi ne u miẹn ruẹ vbe ako iruẹmwi na ?
Zẹvbe ne ima nanaẹn dee sin , te ima ghi rẹn evba yae kha ne a gha re ọmwa nọ deziẹn vbe odẹ ọghe orhiọn .
Ma vbe miẹn emwi ruẹ vbe igiemwi esi ọghe emwa ni deziẹn vbe odẹ ọghe orhiọn .
Ma ye vbe ruẹ ọre wẹẹ , ma ghaa mwẹ “ ekhọe Kristi , ” ọ ghi ya ima gha mwẹ alaghodaro vbe odẹ ọghe orhiọn .
Vbọrhirhighayehẹ , asefẹn eso ye rrọọ ne ima gha ziro yan .
Vbe igiemwi , vbe ima khian ya rẹn hẹ deghẹ ima deziẹn vbe odẹ ọghe orhiọn ?
De emwi ọvbehe ne ima gha ru ne ima mieke na wegbe sayọ vbe odẹ ọghe orhiọn ?
Kevbe wẹẹ , de iyobọ ne ọ na gha ru ne ima vbe arrọọ ọghe ima ?
Ma gha miẹn ewanniẹn ọghe avbe inọta na vbe ako iruẹmwi nọ lele ọna .

“ Wa gi orhiọn nọ huanrẹn gha dia ẹdẹ agbọn uwa . ” — GAL 5 : 16 .
IHUAN : 22 , 75
De emwi nọ khẹke ne ima ru ne ima mieke na rẹn vbene ima wegbe sẹ hẹ vbe odẹ ọghe orhiọn ?
De emwi nọ khẹke ne ima ru ne ima mieke na gha mwẹ alaghodaro vbe odẹ ọghe orhiọn ?
De iyobọ nọ gha ru ne ima vbe arrọọ ọghe ima deghẹ ima mwẹ egbe ekhọe ọghe Kristi ?
1 , 2 .
De ako ne ọtẹn nokpia ọkpa na gha vburriẹ ? De emwi ne ọtẹn na ghi ru ?
EHỌNRRE ẹre Robert ghaa khin vbe ọ dinmwiamẹ , sokpan ọ ma rhiegba ye ugamwẹ ẹmwata .
Ọ keghi kha wẹẹ : “ Ẹghẹ ọkpa i rrọọ ne I ya ru orukhọ vbe ẹkhokho , Ii gbe ẹdẹ iko re , I vbe zẹdia gha rhie obọ ye iwinna arọndẹ ọghe ovbi ẹghẹ kherhe , te I yevbe ọmwa ne ọ deziẹn vbe odẹ ọghe orhiọn .
Sokpan , ọ mwẹ ako ne I ma na gha musọe . ”
E Robert rhie okhuo nẹ , ọ ke do rẹn ako ne irẹn na vburriẹ .
Irẹn vbe ọvbokhan rẹn ghaa ku , iran ghi gha nọ egbe ọta vbuwe Baibol .
Avbe inọta nii ma zẹdẹ gha lọghọ ọvbokhan rẹn na zẹ ewanniẹn yi rhunmwuda , ọ mwẹ irẹnmwi nọ dinmwi ọghe Baibol sokpan , e Robert ma sẹtin gha zẹ ewanniẹn ye inọta ọghe amwẹ ọnrẹn .
Ọna keghi ya ekhue gha mu e Robert .
Ọ keghi kha wẹẹ : “ I na yevbe ọmwa ne ọ ma rẹn emwi rhọkpa .
I na ghi ya ekhọe yan rẹn wẹẹ , ‘ Deghẹ I gele hoo ne I gha re uhunmwuta ọghe ọvbokhan mwẹ vbe odẹ ọghe orhiọn , I gha zẹ emwi ru . ’ ”
Ọ gele ru vberriọ .
Ọ na ghi kha wẹẹ : “ I na do rhiegba ye Baibol ne a tie vbe ẹghẹ hia , I na vbe gha ru ezanzan .
Kherhe kherhe , I na do gha rẹn otọ emwi ne ima te rẹn . Sẹ ehia , I na do sikẹ e Jehova sayọ . ”
( a ) De emwi ne ima miẹn ruẹ vbe okha ọghe Robert ?
( b ) De olika ẹmwẹ ne ima khian ghi ziro yan nia ?
Ma gha miẹn emwi kpataki ruẹ vbe okha ọghe Robert .
Ma sẹtin gha mwẹ irẹnmwi ọghe Baibol , ma sẹtin vbe gha yo iko kevbe ikporhu vbe ẹghẹ hia , sokpan ena ma wa sẹ ni gha ya ima deziẹn vbe odẹ ọghe orhiọn .
A sẹtin vbe miẹn wẹẹ , ima mwẹ alaghodaro eso nẹ vbe odẹ ọghe orhiọn , sokpan ẹi mwẹ ima ma miẹn ako ne ima gha winna yan vbe ima gha zanzan egbe ima ghee .
( Fil 3 : 16 ) Ne ima mieke na ye gha mwẹ alaghodaro vbe odẹ ọghe orhiọn , ma gha zẹ ewanniẹn ye inọta eha ne kpataki vbe ako iruẹmwi na : ( 1 ) Vbọ khian ya ima rẹn vbene ima wegbe sẹ hẹ vbe odẹ ọghe orhiọn ?
( 2 ) De emwi nọ khẹke ne ima ru ne ima mieke na gha mwẹ alaghodaro vbe odẹ ọghe orhiọn ?
( 3 ) De afiangbe nọ kẹrikian deghẹ ima ma na gha re emwa ni deziẹn vbe odẹ ọghe orhiọn ?
De emwa ne ibude nọ rre Ẹfisọs 4 : 23 , 24 kaan rẹn ?
A te miẹn wẹẹ ima dinmwiamẹ , ma keghi ru afiwerriẹ ne gẹdẹgbẹẹ vbe arrọọ ọghe ima .
Afiwerriẹ na , ma sẹ ufomwẹ vbe ima ghi dinmwiamẹ nẹ .
E Baibol khare wẹẹ , “ ọ kere ne orhiọn kevbe ekhọe ” ima gha ru ọghe ọgbọn vbe ẹghẹ hia .
( Ẹfis 4 : 23 , 24 ) Rhunmwunda ima ma gba , te ima khian gha ru afiwerriẹ khian .
Ọna yevbe kaẹn emwa ni kpẹre nẹ vbe otu e Jehova .
Te iran khian gha begbe ne iran ghẹ do khian emwa ni ghi vburriẹ vbe odẹ ọghe orhiọn . — Fil 3 : 12 , 13 .
De inọta eso ni gha ya ima rẹn vbene ima wẹro sẹ hẹ vbe odẹ ọghe orhiọn ?
Ne ima mieke na gha mwẹ alaghodaro vbe odẹ ọghe orhiọn , te ọ khẹke ne ima gele zanzan egbe ima ghee .
Deghẹ igbama ma khin ra ma khian enọwanrẹn nẹ , te ọ khẹke ne ima nọ egbe ima ọta vbenian : ‘ I bẹghe afiwerriẹ eso vbe arrọọ ọghomwẹ ne ọ rhiẹre ma wẹẹ I gele mwẹ alaghodaro vbe odẹ ọghe orhiọn ra ?
Uyinmwẹ ọghe imẹ fẹko khọ ọghe Kristi ra ?
Uyinmwẹ ne I yin vbe iko rhiẹre ma wẹẹ , ọmwa ne ọ deziẹn vbe odẹ ọghe orhiọn ẹre I khin ra ?
De emwi ne I mobọ guan kaẹn ?
Odẹ ne I ya tie Baibol , egbe ne I mu kevbe uyinmwẹ ne I yin vbe a gha ra rhie adia mẹ rhiẹre ma wẹẹ , ọmwa ne ọ deziẹn vbe odẹ ọghe orhiọn ẹre I khin ra ?
I gha werriẹ aro daa edanmwẹ , de emwi ne I ru ne I mieke na sẹtin lae gberra ?
Ọmwa nọ wẹro vbe odẹ ọghe orhiọn ẹre imẹ ghi khin ra ? ’
( Ẹfis 4 : 13 ) Ewanniẹn ọghe avbe inọta na gha ya ima rẹn vbene ima ghi mwẹ alaghodaro sẹ hẹ vbe odẹ ọghe orhiọn .
Ne ima mieke na rẹn vbene ima digiẹ sẹ hẹ vbe odẹ ọghe orhiọn , de emwi ọvbehe ne ọ gha ru iyobọ ne ima ?
Ne ima mieke na rẹn vbene ima digiẹ sẹ hẹ vbe odẹ ọghe orhiọn , emwa ọvbehe sẹtin vbe ru iyobọ ne ima .
E Pọl keghi gi ima rẹn wẹẹ , emwa ni rhie aro tua emwi ikpakpa ma rẹn deghẹ emwi ne iran ru i ya ẹko rhiẹnrhiẹn Osanobua .
Sokpan emwa ni deziẹn vbe odẹ ọghe orhiọn rẹnrẹn , aro ne Osanobua ya ghee emwi , iran vbe rẹn wẹẹ ẹko i rhiẹnrhiẹn Osanobua ye uyinmwẹ ọghe emwa ni rhie aro tua emwi ikpakpa .
( 1 Kọr 2 : 14 - 16 ; 3 : 1 - 3 ) Ediọn ni mwẹ ekhọe Kristi keghi rherhe bẹghe ẹre vbe ọmwa gha suẹn gha zẹ owẹ ihan .
Ediọn gha rhie adia vbenian ne ima , ma miẹn ọnrẹn yi ra ?
Ma gha miẹn ọnrẹn yi , ọni rhiema wẹẹ , ma hoo ne ima gha mwẹ alaghodaro vbe odẹ ọghe orhiọn . — Asan 7 : 5 , 9 .
Vbọzẹe ne irẹnmwi ọghe Baibol ma na sẹ ne ọ gha ya ima gbọzinia vbe odẹ ọghe orhiọn ?
Ọ khẹke ne ima rẹn wẹẹ , irẹnmwi ọghe Baibol ma wa sẹ nọ gha ya ima khian emwa ni deziẹn vbe odẹ ọghe orhiọn .
Ọba e Solomọn wa gha mwẹ irẹnmwi nọ dinmwi vbekpae Jehova , sẹrriọ wẹẹ ọkpa vbe usun ebe ni rre Baibol keghi re itan ne Solomọn tobọre gbẹn .
Sokpan ẹdẹ ghi rhie ẹdẹ , e Solomọn na fi iyeke gbe Jehova .
( 1 Ọba 4 : 29 , 30 ; 11 : 4 - 6 ) Te ọ ghi vẹẹ na rẹn nia wẹẹ , ma ghaa mwẹ irẹnmwi ọghe Baibol , ọ vbe khẹke ne ima gbọzinia vbe odẹ ọghe orhiọn .
( Kọl 2 : 6 , 7 ) Vbe ima khian ya ru ọna hẹ ?
8 , 9 . ( a ) De emwi nọ gha ya ima gbọzinia vbe odẹ ọghe orhiọn ?
( b ) Vbọ khẹke ne ima kọ ye orhiọn vbe ima gha ra tie Baibol kevbe vbe ima gha ra ru erria yan rẹn ?
( Ghee efoto nọ rre omuhẹn . )
E Pọl keghi rhie igiọdu ne Ivbiotu e Kristi vbe orre nokaro ne iran “ nana sikẹ odaro ” vbe odẹ ọghe orhiọn .
( Hib 6 : 1 ) Vbe ima khian ya sẹtin lele adia na hẹ vbe ẹdẹnẹrẹ ?
Odẹ okpa kpataki ne ima gha ya sẹtin ru ọna ọre ne ima ya tie “ Keep Yourselves in God’s Love . ”
Ebe na gha ya ima rẹn odẹ ughughan ne ima gha ya sẹtin lele ilele ni rre Baibol .
Adeghẹ u tie ebe na fo nẹ , u sẹtin vbe ya tie ebe ọvbehe nọ gha ya amuẹtinyan ruẹ wegbe sayọ .
( Kọl 1 : 23 ) Te ọ khẹke ne ima gha ru erria yan emwi ne ima tie , ma ghi vbe gha na erhunmwu ne Jehova ru iyobọ ne ima ya gha rhiẹre ye uyinmwẹ vbe arrọọ ọghe ima .
Ọ khẹke ne ima kọe ye orhiọn wẹẹ , evbọzẹe ne ima na tie Baibol kevbe ne ima na ru erria yan rẹn ọre ne ima mieke na sẹtin gha ya ẹko rhiẹnrhiẹn e Jehova .
( Psm 40 : 8 ; 119 : 97 ) Ọ vbe khẹke ne ima gha gbaẹngbe ne emwi ke emwi nọ gha si ima ghe iyeke vbe odẹ ọghe orhiọn . — Taitọs 2 : 11 , 12 .
De emwi nọ gha ya igbama gha mwẹ alaghodaro vbe odẹ ọghe orhiọn ?
Adeghẹ igbama ẹre u khin , ọ mwẹ okhuo ne u fian ne egbuẹ vbe odẹ ọghe orhiọn ra ?
Ọ mwẹ ọtẹn nokpia ọkpa nọ ga vbe Abotu nọ mobọ rhie igiọdu ne etẹn ni khian dinmwiamẹ vbe asikoko ọghe otako .
Etẹn nibun ni dinmwiamẹ keghi re igbama .
Ọtẹn nokpia na keghi nọ iran okhuo ne iran fian ne egbe iran vbe odẹ ọghe orhiọn .
Ewanniẹn ne nibun zẹ keghi rhiẹre ma wẹẹ iran mwẹ okhuo ne iran fian ne egbe iran vbe odẹ ọghe orhiọn . Eso mwẹ ọnrẹn vbe orhiọn wẹẹ iran gha rhiegbe ye ugamwẹ ẹghẹ hia kevbe ako ne a na gualọ iyobọ etẹn .
Ugbẹnso , eso vbọ i miẹn ewanniẹn zẹ ye inọta ọghe ọtẹn nokpia na .
Ẹi re te ọna ghi rhiema wẹẹ iran i mwẹ okhuo ne iran fian ne egbe iran vbe odẹ ọghe orhiọn ?
Deghẹ igbama ẹre u khin , nọ egbuẹ : ‘ Rhunmwuda evbibiẹ mwẹ ẹre I na yo iko kevbe ikporhu ra ?
Mẹ gu Osanobua mwẹ asikẹgbe ne khuankhuankhuan ? ’

Vbene ẹmwata , ẹi re igbama ọkpa ẹre ọ khẹke ni gha mwẹ evbakọnrẹn vbe odẹ ọghe orhiọn .
Ma hia ghaa mwẹ okhuo ne ima fian ne egbe ima vbe odẹ ọghe orhiọn , ọ ghi ya ima deziẹn vbe odẹ ọghe orhiọn . — Asan 12 : 1 , 13 .
( a ) Vbọ khẹke ne ima ru ne ima mieke na gha mwẹ alaghodaro vbe odẹ ọghe orhiọn ?
( b ) De ọmwa nọ khẹke ne ima ya egbe ta ?
Ma gha rẹn ako ne ima na vburriẹ , te ọ khẹke ne ima hia ne ima winna yan rẹn .
Adeghẹ ima hoo ne ima miẹn uhunmwu , te ọ wa ru ekpataki ne ima gha re emwa ni deziẹn vbe odẹ ọghe orhiọn .
( Rom 8 : 6 - 8 ) Vbọrhirhighayehẹ , ne ima do gha re emwa ni wẹro vbe odẹ ọghe orhiọn ma rhiema wẹẹ , ma ghi wa khian emwa ni gbae .
Orhiọn nọhuanrẹn ọghe Jehova gha sẹtin ya ima gha mwẹ alaghodaro nọ khẹke .
Ọrheyerriọ , te ima gha ru vbene ẹtin ima sẹ .
Ukpo eso nọ gberra vbe John Barr , nọ ghaa re ọkpa vbe Ẹbu Nọ Su rhan otọ evbọ rre ebe Luk 13 : 24 , ọ keghi kha wẹẹ , “ Emwa nibun ma sẹtin musọe rhunmwuda iran ma hia vbe odẹ ke odẹ ne iran mieke na gbọzinia vbe odẹ ọghe orhiọn . ”
Ọ khẹke ne ima ya egbe tae Jekọb nọ ma gi egbe wọọ re vbe ọ gu odibo vẹn vbe asọn ohoho rhunmwuda afiangbe .
( Gẹn 32 : 26 - 28 ) Ẹmwata nọ wẹẹ , a sọyẹnmwẹ e Baibol vbe a ghaa tie ẹre sokpan , ọ lughaẹn ne ebe okha ne emwa nagbọn gbẹnnẹ .
A ghaa tie Baibol , te a gbarokotọ gualọ emwi ewe ọghe orhiọn ni gha ru iyobọ ne ima .
Gha tie Baibol vbe ẹghẹ hia , u vbe gha ru erria yan emwi ne u tie
Rherhe gha rhie emwi ne u ruẹ ye uyinmwẹ
Gi orhiọn nọhuanrẹn ọghe Jehova gha dia ruẹ
Gha gbọyẹmwẹ ye ibude ne emwa ọvbehe rhie nuẹn
12 , 13 . ( a ) De emwi nọ gha ru iyobọ ne ima ya lele ẹmwẹ adia nọ rre ebe Rom 15 : 5 ?
( b ) De vbene igiemwi esi ọghe ukọ e Pita kevbe ẹmwẹ ibude ọghẹe gha ya ru iyobo ne ima hẹ ?
( c ) De emwi ne ọ khẹke ne u ru , nọ gha ya ruẹ deziẹn vbe odẹ ọghe orhiọn ?
( Ghee ne ẹkpẹtin “ Emwi Eso Nọ Khẹke Ne U Ru Ne U Mieke Na Gha Mwẹ Alaghodaro Vbe Odẹ Ọghe Orhiọn . ” )
Orhiọn nọhuanrẹn gha ru iyobọ ne ima ya fiwerriẹ fo fẹẹrẹ zẹ vbene ima ya hia ne ima gha mwẹ alaghodaro vbe odẹ ọghe orhiọn .
Kherhe kherhe , ma ghi do gha mwẹ egbe iziro ekhọe ọghe Kristi .
( Rom 15 : 5 ) Yevbesọni , ọ ghi vbe ru iyobọ ne ima ya gbe ukhu ẹre rua ighẹ ahoo ọghe ikpakpa , ne ima mieke na sẹtin do gha mwẹ avbe akpa ni ya ẹko rhiẹnrhiẹn e Jehova .
( Gal 5 : 16 , 22 , 23 ) Ma gha ye bẹghe ẹre wẹẹ , ekhọe ima ye winna ghee emwi ikpakpa , ma ghẹ gi ẹtin fu ima .
Gi ima ye gha nọ e Jehova nọ ya orhiọn nọhuanrẹn dia iziro ekhọe ọghe ima .
( Luk 11 : 13 ) Igiemwi ọghe Pita gha ru iyobọ ne ima .
Ẹghẹ nibun ẹre ọ ya yin uyinmwẹ nọ ma gba .
( Mat 16 : 22 , 23 ; Luk 22 : 34 , 54 - 62 ; Gal 2 : 11 - 14 ) Sokpan , ọ ma gi orhiọn gbe yọ re iwu .
Zẹ vbene ẹghẹ ya gha khian , e Jehova keghi dia iziro ọghe Pita .
Ma gha vbe sẹtin ya egbe tae Pita .
E Pita ya unu kaẹn tara akpa eso nọ khẹke ne ima gha mwẹ .
( Tie 2 Pita 1 : 5 - 8 . )
Usun avbe akpa na ọre , amuegbe ye ọghọ , izinegbe kevbe ahoẹmwọmwa . Ma ghaa hia vbene ẹtin ima sẹ , ne ima mieke na gha mwẹ avbe akpa na , e Jehova gha ru iyobọ ne ima ya deziẹn vbe odẹ ọghe orhiọn .
Te ọ khẹke ne ima gha nọ egbe ima ọta vbenian vbe ẹghẹ hia , ‘ De ako nọ khẹke ne I winna yan , ne I mieke na gha mwẹ alaghodaro vbe odẹ ọghe orhiọn ? ’
Ma ghaa re emwa ni deziẹn vbe odẹ ọghe orhiọn , vbe ọ khian ya ru iyobọ ne ima hẹ vbe arrọọ ọghe ima ?
Ma ghaa mwẹ egbe iziro ekhọe ọghe Kristi , ẹmwẹ ne ọ maan ẹre ọ khian gha ke ima unu ladian .
Ọ gha ru iyobọ ne ima ya gha yin ẹse vbe isiwinna kevbe owebe .
Yevbesọni , ọ ghi ya ima gha ru azẹ nọ khẹke vbe ẹdẹgbegbe .
Azẹ ne ọ maan ne ima ru ghi gha rhiẹre ma wẹẹ , ma hia vbe odẹ ke odẹ ne ima gha ya egbe tae Kristi .
Zẹvbe emwa ni rhie aro tua emwi orhiọn , ọ ma khẹke ne ima gi emwi rhọkpa mu idobo ye asikẹgbe ne ima gu e Jehova mwẹ .
Ma gha gele deziẹn vbe odẹ ọghe orhiọn , ọ gha ru iyobọ ne ima ya sẹtin la edanmwẹ ne ima rhirhi werrie aro da gberra .
Vbene ima te ru azẹ rhọkpa , te ọ khẹke ne ima nọ egbe ima ọta vbenian : ‘ De ilele ọghe Baibol nọ gha ru iyobọ mẹ ya ru azẹ nọ khẹke ?
De emwi ne Kristi gha ru deghẹ irẹn ọ rre ihe vbenian ?
De azẹ nọ gha ya ẹko rhiẹnrhiẹn e Jehova ? ’
Nia ma gha guan kaẹn igiemwi eso .
Vbe dọmwadẹ igiemwi na , ma gha guan kaẹn ilele nọ rre Baibol nọ gha ru iyobọ ne ima ya gha ru azẹ nọ khẹke .
15 , 16 .
Ma ghaa mwẹ egbe iziro ekhọe ọghe Kristi , vbe ọ khian ya ru iyobọ ne ima hẹ ya gha ru azẹ nọ khẹke vbe nọ dekaẹn ( a ) orọnmwẹ . ( b ) emwa ne ima gu muobọ .
Deghẹ u khian rhie okhuo ra u khian rọnmwẹ ọdọ .
Ilele nọ gha ru iyobọ ne ima rre ebe 2 Kọrinti 6 : 14 , 15 .
( Tie ẹre . )
Ẹmwẹ ne ukọ e Pọl tae vbe ako na rhiẹre ma wẹẹ , ọmwa ne ọ rhie aro tua emwi orhiọn kevbe ọmwa ne ọ rhie aro tua emwi ikpakpa i khian sẹtin gua egbe ro .
De vbene ilele na khian ya sẹtin ru iyobọ ne ima hẹ deghẹ ima khian ru orọnmwẹ ?
Emwa ne ima gu muobọ .
Ilele nọ gha ru iyobọ ne ima rre ebe 1 Kọrinti 15 : 33 .
( Tie ẹre . )
Ọ ma khẹke ne ọmwa nọ deziẹn vbe odẹ ọghe orhiọn gha gu emwa ni gha sẹtin si ẹre ghee iyeke vbe odẹ ọghe orhiọn mu obọ .
Inọta eso ni gha ru iyobọ nuẹn ọre ; De vbene ilele na ya dekaẹn avbe ọse ne a zẹ vbe intanẹt ?
De emwi nọ khẹke ne I ru , deghẹ emwa ne I ma rẹn ẹdẹ na gie na tie mwẹ ne I do gu irangbe game vbe intanẹt ?
Te ọ khẹke ne azẹ ne I ru ya mwẹ gha mwẹ alaghodaro vbe odẹ ọghe orhiọn ?
( Ghee okhuẹn 17 )
17 - 19 .
Deghẹ u na gha re ọmwa ne ọ deziẹn vbe odẹ ọghe orhiọn , vbọ khian ya ru iyobọ nuẹn hẹ ( a ) ya gha gbaẹngbe ne emwi ke emwi ne ẹi mwẹ esa ?
( b ) ya fian okhuo ne egbuẹ vbe odẹ ọghe orhiọn ?
( c ) vbe ẹzọ gha de rre ?
Emwi eso ni si ọmwa ghee iyeke vbe odẹ ọghe orhiọn .
Ukọ e Pọl keghi ya obọ sekhae ne ima , vbọ guan kaẹn emwi eso ni gha sẹtin si ọmwa ghee iyeke vbe odẹ ọghe orhiọn .
( Tie Hibru 6 : 1 . )
De “ iwinna ne ẹi mwẹ esa ” nọ khẹke ne ima gbaẹngbe na ?
Ọni ọre , emwi ke emwi ne ẹi khian sẹtin ya ima gha mwẹ alaghodaro vbe odẹ ọghe orhiọn .
Ilele na gha ru iyobọ ne ima ya rẹn ewanniẹn ọghe avbe inọta na : Emwi ne I khian ru na mwẹ esa nọ ye ra ?
Iwinna vbenian khẹke Ovbiotu e Kristi ra ?
Vbọzẹe nọ ma na khẹke ne I ya egbe ba otu ni roro wẹẹ iran gha sẹtin fi agbọn na werriẹ ?
Te ọ khẹke ne azẹ ne I ru ya mwẹ gha fian okhuo ne egbe mwẹ vbe odẹ ọghe orhiọn ?
( Ghee okhuẹn 18 )
Evbakọnrẹn ọghe orhiọn .
Ẹmwẹ ibude ọghe Jesu vbe ọ kporhu vbe uhunmwu oke gha sẹtin ru iyobọ ne ima ya fian okhuo nọ khẹke ne egbe ima vbe odẹ ọghe orhiọn .
( Mat 6 : 33 ) Ọmwa ne ọ deziẹn vbe odẹ ọghe orhiọn keghi mu ugamwẹ e Jehova ye okaro vbe arrọọ ọghẹe .
Ilele na gha ru iyobọ ne ima ya zẹ ewanniẹn nọ khẹke ye avbe inọta na : Ọ khẹke ne I yo owebe nọ yo ra ?
Ọ mwẹ iwinna eso nọ ma khẹke ne I ru ra ?
Te ọ khẹke ne azẹ ne I ru ya mwẹ gha re ọmwa nọ gualọ “ ọfunmwegbe ” ?
( Ghee okhuẹn 19 )
Ẹzọ gha de rre .
De vbene ẹmwẹ ibude ọghe Pọl gha ya ru iyobọ ne ima hẹ , vbe ẹzọ gha de rre ?
( Rom 12 : 18 ) Zẹvbe emwa ni ya egbe tae Kristi , te ọ khẹke ne ima gha hia vbe odẹ ke odẹ ne ima vbe “ emwa hia gba gha ma ẹko egbe . ”
De vbene ima ya yin hẹ deghẹ ẹzọ na de rre ?
Ma rherhe mu fua ra ?
A rẹn ima ye emwa ni gualọ “ ọfunmwegbe ” ra ? — Jems 3 : 18 .
Vbọzẹe ne ọ na khẹke ne u gha mwẹ alaghodaro vbe odẹ ọghe orhiọn ?
Avbe igiemwi na rhiẹre ma vbene ilele ni rre Baibol gha ya sẹtin ru iyobọ ne ima ya gha ru azẹ zẹvbe emwa ni gbegba vbe odẹ ọghe orhiọn .
Ma ghaa re emwa ni deziẹn vbe odẹ ọghe orhiọn , ma ghi gele gha mwẹ ọyẹnmwẹ nọ sẹ otọ ẹko , arrọọ ọghe ima ghi gha mwẹ evbọ demu .
E Robert na guan kaẹn ban vbe omuhẹn keghi kha wẹẹ : “ I ghi khian ọsie Jehova nẹ , I na do gha re erha kevbe ọdọ esi nọ rẹn enegbe .
Te ọyẹnmwẹ ghi sẹ mwẹ nia . ”
Osanobua gha vbe fiangbe ima vbenian deghẹ ima rhie ẹrhiọn yọ ne ima gha mwẹ alaghodaro vbe odẹ ọghe orhiọn .
Afiangbe nibun rrọọ nia kevbe afiangbe ne wọrhọ wọrhọ vbe “ arrọọ ọghe ẹmwata ” nọ dee vbe odaro . — 1 Tim 6 : 19 .
NỌ KE AZA IMA NẸDẸ RRE

VBE uki e May 1910 , Charles T .
Russell kevbe etẹn eso keghi mu okhian gha rrie Ireland .
Iran ghi sikẹ asefẹn ne wẹnrẹn vbe okun ne iran la dee , vbe ọkpẹn eghute ọghe ẹvbo ne a tie ẹre Belfast , iran keghi ya bẹghe vbene awanwan ọghe ovẹn owiẹ ya gha rhie muẹn emwi okọ ughughan vbe oke ne emwi okọ ughughan ne a waan vbe umọdia .
Ọna ẹre ọ ya gba vbe igba isẹn ne ọtẹn nokpia Russell he rrie ẹvbo na .
Okọ ẹzẹ eva ne ghete ne a ma he bọ fo kegha rre odaro Ọtẹn nokpia Russell vbe ọkpẹn ehe ne okọ ẹzẹ na kun sie . Ọkpa vbọ kegha re Titanic nọ ghi ni ye okun , nọ kẹre na gha re Olympic .
* Ako na , ẹre etẹn iweva na gha diakhẹ e Russell .
Ọ ghi rre odẹ ukpo 1890 , Ọtẹn Nokpia Russell keghi mu otuẹ gha rrie otọ ẹvbo ughughan rhunmwuda ahoo nọ mwẹ ne ọ ya ya ikporhu iyẹn nọ maan vẹwae la ehe hia vbe uhunmwu otagbọn .
Ireland ọre otọ ẹvbo nọ ka mu otuẹ gha rrie vbe July 1891 .
Vbe Ọtẹn Nokpia Russell rre okọ ẹzẹ vbe iran la ẹvbo ne a tie ẹre Chicago gberra , ọ kegha ghee eghute ọghe okun nọ rre Queenstown , zẹ vbene awanwan owẹn nọ khian ghi defua ya gha rhie muẹn .
Ẹi mwẹ ọ ma yerre vbene evbibiẹ ọre ya gie Queenstown nọ re ẹvbo ne a na biẹ ọre .
Zẹ vbene Ọtẹn nokpia Russell kevbe etẹn ni lelẹe ya gha gberra ẹvbo ne mose mose vbe otọ ẹvbo Ireland , iran keghi rẹn wẹẹ “ emwi orhọ wo nẹ ne a khian rhọ ” vbe otọ ẹvbo nii .
Igba ihinrọn ẹre Ọtẹn Nokpia Russell mu otuẹ gha rrie Ireland .
Emwa nibun wa rri orhiẹnrhiẹn ọta re vbe ẹghẹ okaro ne ọ ya mu otuẹ sẹ Ireland , rhunmwuda ọni , ẹghẹ ọvbehe nọ ghi ya werriegbe sẹ evba , te emwa nibun wa gha danmwehọ re .
May 1903 ẹre ọ ya gba vbe igbava ne ọ mu otuẹ gha rrie Ireland . Vbe ẹghẹ na , ebe iyẹn ẹre a ghi ya gha wewe ọta azagba vbe Belfast kevbe Dublin .
E Russell keghi kha wẹẹ , te “ emwa ni gbẹbu wa gbẹdọ gha danmwehọ ” ọta nọ mwẹ uhunmwuta nọ khare wẹẹ “ Eyan Ne A Vẹn Ihẹn Yi , ” ( “ The Oath - Bound Promise ” ) nọ guan kaẹn amuẹtinyan ọghe Ebraham kevbe afiangbe nọ khẹ emwa nagbọn vbe odaro .
Rhunmwuda ne emwa nibun na gha gbọyẹmwẹ ye odẹ ọghe ẹmwata vbe Ireland , vbe Ọtẹn Nokpia Russell ghi mu otuẹ lẹga Europe vbe ukpogieha , Ireland deba ehe ne ọ mu otuẹ sẹ .
Ẹghẹ owiẹ ghaa nọ vbe uki April 1908 , etẹn nikpia isẹn ẹre ọ gbe ọbokhian ne Russell vbe ehe ne okọ ẹzẹ na kun sie vbe Belfast .
Ọta azagba ne a ka ya wewe nọ mwẹ uhunmwuta nọ khare wẹẹ , “ Vbene A Khian Ya Khọnmiotọ Yan Arriọba Esu ” keghi re ne “ orhunmwu 300 ni mwẹ ekhọe ne a ya miẹn ẹmwata yi ” danmwehọ re vbe ota nii .
Okpia ọkpa na te gha gbodan , sokpan , a keghi ya Evbagbẹn Nọhuanrẹn ru iyobọ nẹẹn .
Vbe Dublin , okpia ọkpa ne a tie ẹre O’Connor , nọ ghaa re akọwe ọghe sọs ne a tie ẹre YMCA , na wa gha gbe olighi .
Ọ na te wa gha hoo ne ọ fi emwa ni gbẹbu ekhọe werriẹ , ne iran werriẹ aro ne ọkhọ daa etẹn .
Vbọ ghi sunu ?
Gi ima ya ekhọe ima zẹ omwa rẹn ighẹ emwi nọ gele sunu vbe ẹdẹrriọ .
Okpia ọkpa ne ọ gele hoo ne ọ rẹn imamwaemwi ọghe ẹmwata ni rre Baibol keghi mu egbe gha die ehe ne a khian na yae guan ighẹ ọta azagba ne a ka ya wewe vbe ebe iyẹn ne a tie ẹre The Irish Times .
Ọ lọghọe ọ ke miẹn aga tota yi rhunmwuda ẹi avbiẹ emwa ẹre ọ rre dọ danmwehọ ọta nii .
Okpia na keghi gbehọ kotọ gha danmwehọ ọta ọghe enọwanrẹn ne ọ bẹtu nọfua , ọ vbe yọ e coat nọ tuo .
Zẹvbe nọ ya rhan otọ e Baibol , ọ na gha khian yo khian rree vbe ogiukpo , erriọ vbe ya gha gbe ekhakha . Ẹmwẹ ne ọ taa , na gha mu ekhọe ọghe okpia ne a guan kaẹn na .
Enọwanrẹn nọ ghaa ya ọta guan na , ma loo amigbo sokpan te emwa hia wa họn ẹmwẹ ne ọ tae vbe ughaẹdẹ ọkpa vbe ukhiọnmwẹ ne ọ ya guan .
Ọ ghi sẹ ẹghẹ ne ẹkpotọ ya kie ne emwa nọ ọta , okpia ne a tie ẹre O’Connor kevbe esiọre na te suẹn gha gbodan , sokpan e Russell keghi ye Baibol gia iran igan .
Emwa ni gbẹbu na kpe obọ ne Russell , nọ rhiema wẹẹ ẹko rhiẹnrhiẹn iran ye odẹ ne ọ ya zẹ ewanniẹn .
Owogho ni ghi rhie otọ nẹ , okpia nii ne ọ do danmwehọ , keghi nọ etẹn eso ọta rhunmwuda ọ hoo ne ọ rẹn sayọ .
Odẹ vbenian ẹre emwa nibun ya rẹn odẹ ọghe ẹmwata .
Vbe Ọtẹn Nokpia Russell ghi ke New York rrie okhian ne ukpogienẹ vbe May 1909 , okọ ẹzẹ ne a tie ẹre Mauretania ẹre ọ la re . Ọ keghi rhie Ọtẹn Nokpia Huntsinger ba egbe nọ gu irẹn gha gbẹnnẹ ako eso vbe Watch Tower zẹvbe ne iran ya khian vbe odẹ .
Ọtẹn na mwẹ ifuẹro ọghe vbe ne a ya zẹgiẹ gbẹnnẹ emwi yotọ hẹ .
Iran ghi sẹ Ireland , ẹvbo ne a tie ẹre Belfast ẹre Ọtẹn Nokpia Russell ne a ya ọta guan .
Orhunmwu 450 ẹre ọ rre do danmwehọ . Emwa ni mudia rhunmwuda iran ma miẹn ehe tota yi sẹ 100 .
Vbe Ọtẹn Nokpia C .
T .
Russell rre okọ ẹzẹ ne a tie ẹre Lusitania
Okhian ne ukpogisẹn ne Russell mu gha rrie Ireland ẹre a ya unu kaẹn vbe omuhẹn ban .
Ọtẹn Nokpia Russell ghi vbe ya ọta guan fo nẹ , okpia ọkpa ne ọ ya tie Baibol vbe owebe nọ yo ne okpia nii ne a tie ẹre O’Connor vbe rhie gha de , na suẹn gha nọ ọta .
Sokpan , e Rusell keghi ya Evbagbẹn Nọhuanrẹn zẹ ewanniẹn nọ khẹke ye inọta hia ne ọ nọ rẹn . Ọna keghi wa ya ẹko rhiẹnrhiẹn emwa ni gbẹbu .
Ẹdẹ ghi gbe , e Russell vbe etẹn ni lelẹe na la okọ nọ rrie Liverpool , ẹvbo nii ẹre iran ghi ke lae okọ ẹzẹ ne a tie ẹre Lusitania gha rrie New York .
*
Ọta azagba ne a ya ebe iyẹn ne a tiẹ ẹre The Irish Times wewe , vbe uki e May 20 , 1910
Ukpo 1911 ẹre Ọtẹn Nọkpia Russell ghi mu otuẹ ne ukpogiehan kevbe ne ukpogihirọn gha rrie Ireland .
Te a ka vbe yae wewe ighẹ ọta azagba ne ọ ya guan vba .
Vbe uki e April , etẹn 20 ni ghaa rre Belfast ẹre ọ ru emwamwa ne orhunmwu 2,000 ya danmwehọ ọta ne uhunmwuta khare wẹẹ : “ Arrọọ Vbe Iyeke A Gha Wu Nẹ . ”
O’Connor na vbe mu okaolotu ọghe sọsi ọkpa gha die ehe ne emwa na vbe gbẹbu gha danmwehọ ọta e Russell vbe Dublin .
Ewanniẹn nọ khẹke ẹre Russell wa vbe zẹ ye inọta nibun ne ọ nọ rẹn .
Te emwa ni gbẹbu vbe gha kpe obọ ye odẹ ne e Russell ya zẹ ewanniẹn .
Ọtẹn Nokpia Russell na vbe mu otuẹ sẹ ihe ọvbehe vbe Ireland vbe uki October kevbe November . Emwa nibun wa vbe rree do danmwehọ .
Ọtẹn nokpia Russell khian ghi vbe werriegbe ya ọta guan vbe Dublin , O’Connor nọ gbe olighi na viọ ikpia 100 rre ne iran do zagha emwamwa nii , sokpan emwa ni gbẹbu ma kue yọ , iran na sinmwi oseghe ne ọtẹn ima ighẹ e Russell .
Agharhemiẹn wẹẹ Ọtẹn Nokpia Russell ẹre ọ wa mobọ gha ya ọta azagba guan vbe ẹghẹ nii , ọ rẹnrẹn wẹẹ , “ ọmwa rhọkpa i rrọọ nọ re amamiẹn ai ru ” vbe otu e Jehova rhunmwuda “ iwinna Osanobua nọ , ẹi re ọghe ọmwa nagbọn . ”
Ọ wa biẹ ọmọ esi ighẹ Ọta azagba ne a ka ya ebe iyẹn gha wewe yotọ vbe ẹghẹ nẹdẹ . Ọ kie ẹkpotọ ne emwa nibun ya do rẹn odẹ ọghe ẹmwata vbe Ireland .
Vbe ẹdẹnẹrẹ , iko ni rre okpẹvbo nibun vbe otọ ẹvbo Ireland i re avbiẹ . ​ —⁠ Nọ Ke Aza Ima Nẹdẹ Rre Vbe Britain .
Ukpo eva ghi gberra nẹ , vbe 1912 , Titanic keghi ni ye okun .
Uki e May 1915 ẹre okọ ẹzẹ ne a tie ẹre Lusitania ni vbe okun nọ rre odẹ ahọ ọghe Ireland .
Emadogua ne a tie ẹre “ torpedo ” ẹre emwa ya guọghọe .
Ukpo ọmọ ọdiọn ne Isọ khiẹn ne Jekọb ẹre ọ ghi ya Jekọb khian erha odede ọghe Mẹzaia ra ?
Ma ka guan kaẹn ẹmwẹ na nẹ vbe ẹghẹ eso nọ gberra .
Ẹmwẹ ne ima ka taa keghi guaẹro ighẹ ẹmwẹ nọ rre ebe Hibru 12 : 16 .
Uviẹn nii keghi kha wẹẹ , Isọ ma “ zẹ ye ẹmwẹ orhiọn . ”
Ọ keghi “ rhunmwuda ekan unu ọkpa mu ukpo ọmọ ọdiọn ne ọ ye khiẹn . ” Ako na rhiẹre ma wẹẹ , ọ khọ wẹẹ , vbe Isọ ghi mu ukpo ọmọ ọdiọn khiẹn ne Jekọb nẹ , ẹre Jekọb na do khian erha odede ọghe Mẹzaia . — Mat .
1 : 2 , 16 ; Luk 3 : 23 , 34 .
Okha ni rre Baibol rhiẹre ma wẹẹ , ẹre ọmọ ọdiọn ọkpa , ẹre ọ mwẹ asẹ ne a ya re erha odede ọghe Mẹzaia .
Gia guan kaẹn eso vbọ :
Vbuwe emọ ikpia hia ne Jekọb biẹlẹ , e Rubẹn ne Lia biẹ nẹẹn , ọre ọmọ ọdiọn .
Ọ ghi sẹ ẹghẹ , e Rekiẹl ne amwebọ e Jekọb keghi biẹ e Josẹf , nọ re ọmọ okpia ọghẹe nokaro .
Sokpan e Rubẹn ghi ru awua , ukpo ọmọ ọdiọn keghi khian ọghe Josẹf . ( Gẹn .
29 : 31 - 35 ; 30 : 22 - 25 ; 35 : 22 - 26 ; 49 : 22 - 26 ; 1 Krọ .
5 : 1 , 2 ) Ọrheyerriọ , e Mẹzaia ma la uniẹn Rubẹn ra e Josẹfi rre .
Uniẹn Juda nọ re ovbi e Jekọb ne ukpogienẹ ne Lia biẹ ẹre Mẹzaia ghi la rre . — Gẹn .
49 : 10 .
Ebe Luk 3 : 32 keghi hae ye ugan arhunmwu isẹn ne Mẹzaia la uniẹn iran rre .
Dọmwadẹ iran kegha re emọ ọdiọn .
E Boaz ẹre ọ ghaa erha Obẹd , Obẹd na gha re erha e Jese . — Rut 4 : 17 , 20 - 22 ; 1 Krọ .
2 : 10 - 12 .
Sokpan , e Devid ne ovbi e Jese ma gha re ọmọ ọdiọn .
Irẹn ẹre ọ gha re alagbodẹ vbuwe emọ ikpia erẹnrẹn ne Jese biẹlẹ .
Ọrheyerriọ , uniẹn e Devid ẹre Mẹzaia la rre . ( 1 Sam .
16 : 10 , 11 ; 17 : 12 ; Mat . 1 : 5 , 6 ) Uniẹn e Solomọn ẹre Mẹzaia vbe la rre agharhemiẹn wẹẹ ẹi re irẹn ọ ghaa ọmọ ọdiọn ọghe Devid . — 2 Sam .
3 : 2 - 5 .
Ọna ma rhiema wẹẹ ukpo ọmọ ọdiọn i mwẹ esa nọ ye .
Ukpo ne kpataki ẹre ọmọ ọdiọn na zẹ vbe ẹgbẹe .
Erha gha wu , irẹn ẹre ọ ghi re uhunmwuta ẹgbẹe .
Ukhukhu eva ọghe emwi ne erha wu sẹrae , ẹre ọmọ ọdiọn re vbe ukhu . — Gẹn .
43 : 33 ; Diut .
21 : 17 ; Jọs .
17 : 1 .
Ọrheyerriọ , a sẹtin mu ukpo ọmọ ọdiọn ne ọmọ ọvbehe vbuwe ẹgbẹe .
Agharhemiẹn wẹẹ Ismẹl ẹre ọ gha re ovbi Ebraham ne ọdiọn , Ebraham keghi mu ukpo ọmọ ọdiọn ọghe Ismẹl ne Aizik .
A ka vbe ya unu kaẹn ban wẹẹ , ukpo ọmọ ọdiọn ọghe Rubẹn keghi do khian ọghe Josẹf .
Nia , gia dọlegbe gha rrie ebe Hibru 12 : 16 , nọ khare wẹẹ : “ Wa mwẹ ẹwaẹn , ne ọmwakọmwa ghẹ ya khian ne ọ gbe alama ra ne ẹi zẹ ye ẹmwẹ orhiọn , zẹ vbe ne Isọ ghaa ye , ne ọ na rhunmwuda ekan unu ọkpa mu ukpo ọmọ ọdiọn ne ọ ye khiẹn . ”
De olika ẹmwẹ ne Pọl hoo nọ rhie ladian mwa ?
Ẹi re uniẹn ne Mẹzaia la rre ẹre ukọ e Pọl guan kaẹn mwa .
Ọ ka rhie ibude ne Ivbiotu e Kristi ne iran “ gha la odẹ ne ọ diae khian ” ne iran “ ghẹ ya fi iyeke gbe ẹseọhẹ Osanobua . ”
Emwi vbenian sẹtin sunu daa iran deghẹ iran na yin uyinmwẹ alama oghẹ .
( Hib . 12 : 12 - 16 ) Iran gha yin uyinmwẹ vberriọ , iran ghi yevbe na ghee Isọ .
Isọ ma “ zẹ ye ẹmwẹ orhiọn , ” ọ na ẹre ọ zẹe ne ọ na ru emwi awua .
Ẹghẹ Ebraham kevbe Aizik ni re erha odede ẹre Isọ ya gha rre agbọn . Nọnaghiyerriọ , ẹi mwẹ Isọ ma tobọre zọese . ( Gẹn .
8 : 20 , 21 ; 12 : 7 , 8 ; Job 1 : 4 , 5 ) Sokpan , ne Isọ na rhie aro tua emwi ikpakpa , ọ keghi mu ukpamuyọmọ nọ hiunsi fua rhunmwuda evbare .
Ughaghe te ọ vbe gha hoo nọ la irẹn ban ighẹ oya ne a taa yotọ wẹẹ ivbi Ebraham gha re .
( Gẹn . 15 : 13 ) Isọ keghi ru awua vbe ọ viọ ikhuo eva ni ga ẹbọ rọnmwẹ .
Uyinmwẹ na keghi si akhiẹ ye evbibiẹ ọre egbe . Ena hia rhiẹre ma wẹẹ , Isọ ma zẹdẹ gha gbọyẹmwẹ ye emwi orhiọn . ( Gẹn .
26 : 34 , 35 ) Te Jekọb wa lughaẹn ne Isọ .
Ikhuo ni ga e Jehova ẹre Jekọb rhiere , agharhemiẹn wẹẹ ọ ma gha khuẹrhẹ nẹẹn . — Gẹn .
28 : 6 , 7 ; 29 : 10 - 12 , 18 .
Zẹvbe ne a nanaẹn dee sin , de emwi kpataki ne ima miẹn ruẹ vbe nọ dekaan uniẹn ne Mẹzaia la rre ?
Ma ruẹ ọre wẹẹ , ẹi wa re uniẹn ọmọ ọdiọn ọkpa ẹre Mẹzaia la rre .
Ivbi e Ju wa vbe yi ọna ẹro . Iran ẹre ọ ya unu iran tae wẹẹ , uniẹn Devid nọ re alagbodẹ Jese , ẹre Kristi la rre . — Mat .
22 : 42 .
3 Te Ọ Khẹke Ne Ivbiotu E Kristi Dinmwiamẹ
8 Evbibiẹ Emọ , Wa Ru Iyobọ Ne Ivbi Uwa Ne Iran Mieke Na Sẹtin Dinmwiamẹ
De emwi nọ khẹke ne ima gha mwẹ vbe orhiọn vbe ima ghaa gu emwa tie Baibol ?
Vbe nọ dekaan idinmwiamẹ , vbọzẹe nọ ma na khẹke ne ima gha si obọ ẹgogo ghee iyeke ?
Vbọzẹe ne evbibiẹ emọ eso ma na kue ne ivbi iran rherhe dinmwiamẹ ?
A gha zẹ ewanniẹn ye avbe inọta na kevbe inọta ọvbehe vbe ako iruẹmwi eva na .
13 Inọta Ne Emwa Nọ
14 Te Ọ Khẹke Ne A Gha Mu Ọghọ Ye Emwa Egbe !
Ukọ e Pita keghi rhie adia ne Ivbiotu e Kristi vbe orre nokaro ne iran “ gha mu ọghọ ye etẹn egbe . ”
( 1 Pit 4 : 9 , NW ) Vbọzẹe ne ọ na khẹke ne ima gha ya ibude na ru emwi vbe ẹdẹnẹrẹ ?
De odẹ eso ne ima gha ya sẹtin lele adia na ?
De emwi nọ khẹke ne ima ru vbe a gha gie na tie ima ?
Ma gha ziro yan avbe inọta na vbe ako iruẹmwi na .
19 Okha Ọghe Ẹdagbọn Ọmwa — E Jehova Ma He Yangbe Mwẹ Ẹdẹ !
23 Adia Nọ Ke Obọ Osanobua Rre Keghi Re Osẹ Nọ Rhiẹre Ma Wẹẹ Ọ Hoẹmwẹ Ima
28 ‘ Wa Danmwehọ Emwi Ne A Maa Uwa Ẹre Ne Uwa Gha Wan ’
Ako iruẹmwi eva na gha ya ima gele rẹn wẹẹ adia ne Osanobua rhie ne ima keghi re osẹ nọ rhiẹre ma wẹẹ irẹn hoẹmwẹ ima .
De vbene Osanobua ya gbe ima hin ọkhọ rre hẹ ?
De aro nọ khẹke ne ima ya gha ghee adia nọ ke obọ Osanobua rre ?
Vbe ima khian ya sẹtin gha dia egbe ima hẹ ?
Ma gha miẹn ewanniẹn ọghe avbe inọta na vbe ako iruẹmwi eva na .
‘ De emwi ne u ghi ye mudia khẹ ?
Kpaegbe ne u dinmwiamẹ . ’ — IWINNA 22 : 16 .
IHUAN : 51 , 135
Kọlose 1 : 9 , 10
Asan Ibo 12 : 1
Jems 4 : 17
De emwi nọ khẹke ne evbibiẹ emọ rẹn vbekpae ivbi iran , a te miẹn wẹẹ iran dinmwiamẹ ?
BLOSSOM BRANDT keghi kha wẹẹ : “ Ọwara uki nibun ẹre I ya gha tama evbibiẹ mwẹ wẹẹ , I hoo ne I dinmwiamẹ .
Iran ma wa ya uhukpa kue yọ rhunmwuda , iran kegha hoo ne iran rẹn deghẹ I gele rẹn emwi ne a ya idinmwiamẹ kha .
Ọ ghi rre December 31 , vbe ukpo 1934 , I na dinmwiamẹ . ”
Erriọ evbibiẹ emọ ni ga e Jehova vbe ẹdẹnẹrẹ vbe ya ru iyobọ nọ khẹke ne ivbi iran .
Iran rẹnrẹn wẹẹ , iran gha si ivbi iran obọ ghee iyeke vbe nọ dekaan idinmwiamẹ , ọ sẹtin zẹ ẹbe vbe odẹ ọghe orhiọn .
( Jems 4 : 17 ) Vbọrhirhighayehẹ , ọ khẹke ne evbibiẹ emọ rẹn wẹẹ , ivbi iran gele mu egbe nẹ , ne iran ya lele ukpowẹ e Jesu Kristi iran ke dinmwiamẹ .
( a ) De emwi nọ kpa ọgbaroghe ọghe otako eso odin ?
( b ) De emwi ne ima khian ziro yan vbe ako iruẹmwi na ?
Ọ keghi re emwi nọ kpa ọgbaroghe ọghe otako eso odin , vbe iran gha bẹghe ẹre wẹẹ , igbama eso ni rre odẹ ukpo 20 , ne a biẹ ye uwu ẹgbẹe ne a na ga e Jehova , ma he ye dinmwiamẹ .
Nibun vbuwe avbe igbama na i gbe ẹdẹ iko re , erriọ iran vbe ya ladian vbe ikporhu vbe ẹghẹ hia , rhunmwuda ọni , te iran ka egbe iran ba Avbe Osẹe Jehova .
Sokpan , rhunmwuda emwi eso , iran ma ya egbe fiohan ne Jehova ne iran vbe dinmwiamẹ .
Vbọ ghi zẹe ne iran ma na ya egbe fiohan ne Jehova ?
A sẹtin miẹn wẹẹ , evbibiẹ iran ẹre ọ si ẹre ne iran ma na rherhe dinmwiamẹ .
Vbe ako iruẹmwi na , ma gha ziro yan emwi enẹ ni si ẹre , ne evbibiẹ emọ na si ivbi iran obọ ghee iyeke vbe nọ dekaan idinmwiamẹ .
De emwi ne evbibiẹ Blossom ghaa si osi ẹre ?
Evbibiẹ Blossom na guan kaẹn ban vbe omuhẹn , kegha si osi deghẹ ovbi iran wan sẹ nọ gha rẹn evba ya idinmwiamẹ kha .
Sokpan , de vbene evbibiẹ emọ khian ghi ya rẹn deghẹ ovbi iran sẹ nọ dinmwiamẹ ?
De emwi ne evbibiẹ emọ gha miẹn ruẹ vbe iyi ọghe Jesu nọ rre ebe Matiu 28 : ​ 19 , 20 ?
Tie Matiu 28 : 19 , 20 .
Zẹ vbene ima ruẹ ọre vbe ako iruẹmwi nọ lae , e Baibol ma wa sunu ye inu ukpo ne ọmwa sẹ ọ ke dinmwiamẹ .
Vbọrhirhighayehẹ , te ọ khẹke ne evbibiẹ emọ ziro yan evba gele yae kha , ne a ya ya emwa khian erhuanegbe Kristi .
Evbọ demu ighẹ ẹmwẹ e Grik ne a ke zedu ifiẹmwẹ na ladian , “ ya emwa khian erhuanegbe , ” zẹ vbene a loo ẹre vbe ebe Matiu 28 : 19 , keghi re ne a gha mwẹ ọnrẹn vbe orhiọn wẹẹ , ọmwa ne a maa re emwi gha do khian ọrhuanegbe .
Ọrhuanegbe keghi re ọmwa ne ọ rẹn otọ emwi ne ọ ruẹ vbekpae Jesu .
Ọ ma fo ye evba . Ọ vbe gha hoo nọ lele adia ọghẹe .
Aro na ẹre ọ khẹke ne evbibiẹ emọ ya gha ghee ivbi iran .
Te iran gha ke egbe ọmobọ maa iran emwi , a te miẹn ighẹ iran dinmwiamẹ zẹvbe erhuanegbe Kristi .
Ọ na ma rhiema wẹẹ emobọ gbegba ni gha dinmwiamẹ , vbọrhirhighayehẹ , e Baibol ya ima rẹn wẹẹ , ibiẹka gha sẹtin rẹn otọ imamwaemwi ni rre Baibol .
5 , 6 . ( a ) De emwi ne igiemwi ọghe Timoti maa ima re vbekpae idinmwiamẹ ?
( b ) De vbene evbibiẹ emọ ne aro iran sẹ otọ khian ya sẹtin ru iyobọ nọ khẹke ne ivbi iran hẹ ?
Egbe ọvbokhan ẹre Timoti ya miẹn odẹ ọghe ẹmwata yi .
Ukọ e Pọl keghi kha wẹẹ , ọmobọ ẹre Timoti ye khin , vbe a suẹn gha ya Evbagbẹn Nọhuanrẹn maa re emwi .
Agharhemiẹn wẹẹ ẹgbẹe nọ ghae egbe ye ugamwẹ ughughan ẹre Timoti na wan , iyẹe kevbe iyẹe nọkhua ne Ivbi e Ju keghi ya e Baibol maa re emwi .
Ọ na ẹre ọ yae gha mwẹ amuẹtinyan ne ẹi beghe .
( 2 Tim 1 : 5 ; 3 : 14 , 15 ) Vbe Timoti ghi rre odẹ ukpo 20 , ọ kegha re igbama ne a so eni ẹnrẹn nọ maan vbe iko kevbe nọ somwa nọ gha sẹtin ru iwinna kpataki vbe ugamwẹ e Jehova . — Iwinna 16 : 1 - 3 .
Vbene ẹmwata , te ibiẹka hia lughaẹn ne egbe ; eso rherhe rẹn otọ emwi vbene eso na rhie ẹghẹ iran ke rẹn egiaye .
Iran ni rherhe rẹn otọ emwi na maa iran re , sẹtin ru atamuolọyan wẹẹ iran hoo ne iran dinmwiamẹ .
Eso i zẹdẹ guan kaẹn idinmwiamẹ vbe ẹghẹ nii vbẹre te iran wan sẹ ọni nẹ .
Rhunmwuda ọni , evbibiẹ emọ ne aro iran sẹ otọ vbe egbe ivbi iran i gbagbae ye ivbi iran egbe ne iran dinmwiamẹ .
Nọghayayerriọ , evbibiẹ emọ keghi ru iyobọ nọ khẹke ne dọmwadẹ iran zẹ vbene ne irẹnmwi ọghe iran sẹ .
Evbibiẹ emọ keghi ghọghọ vbe ivbi iran gha ghi suẹn gha lele adia nọ rre ebe Itan 27 : 11 .
( Tie ẹre . )
Vbọrhirhighayehẹ , emwi nọ khẹke ne evbibiẹ emọ rhie aro tua ọre ne iran ru iyobọ ne ivbi iran , ne iran do khian erhuanegbe Jesu .
Inọta nọ ghi khẹke ne evbibiẹ emọ nọ egbe iran ọre : ‘ Ovbimwẹ mwẹ irẹnmwi nọ somwa nọ gha gua re kpa nọ ya egbe fiohan ne Osanobua kevbe nọ dinmwiamẹ ra ? ’
Te ọmwa khian ka wa rẹn emwi hia vbe Baibol ọ ke dinmwiamẹ ra ?
Rhan otọ re .
Zẹ vbene evbibiẹ emọ ya maa ivbi iran emwi , iran keghi hoo ne ivbi iran gha mwẹ irẹnmwi nọ somwa vbekpae Osanobua , iran ke ya egbe fiohan nẹẹn .
Ọna ma rhiema wẹẹ , te ọmwa khian ka wa rẹn emwi hia vbe Baibol ọ ke dinmwiamẹ .
Ọmwa gha dinmwiamẹ nẹ , ẹkpotọ wa ye kie nọ ya gha mwẹ irẹnmwi sayọ .
( Tie Kọlose 1 : 9 , 10 . )
Sokpan , de vbe nọ khẹke ne ọmwa mwẹ irẹnmwi sẹ ọ ke dinmwiamẹ ?
8 , 9 .
Vbọ sunu dae eseghan vbe Filipai ? De emwi ne ima miẹn ruẹ vbe okha na ?
Evbibiẹ emọ gha miẹn emwi ruẹ vbe igiemwi ọghe ẹgbẹe ọkpa vbe orre nokaro .
( Iwinna 16 : 25 - 33 ) Vbe odẹ ukpo 50 C.E . , e Pọl keghi mu okhian ne ukpogieva gha rrie Filipai zẹvbe arọndẹ ne a gie yo isi .
E Filipai ẹre eghian na ba e Pọl vbe ogieva re ne Sailas ifiẹzọ , iran na vbe filo iran ye uwu eghan .
Ọ ghi rre ogiasọn , igbohiọtọ keghi mu ehe hia weghe vbe eghan nii , sẹrriọ wẹẹ , urho hia na kie ye otọ .
Ohan kegha mu eseghan wẹẹ , avbe oleghan lẹfua nẹ .
Rhunmwuda ọni , te ọ khian ghi te gbe egbe ẹre rua , vbe Pọl go tie ẹre .
Vbe iyeke ọni , e Pọl vbe Sailas keghi kporhu ma okpia na kevbe ẹgbẹe ọre . Vbọ ghi sunu ?
Iran keghi gbọyẹmmwẹ ye emwi hia ne iran ruẹ re vbekpae Jesu .
Ọni ẹre ọ ghi gua iran kpa ya dinmwiamẹ vbene iran ma na si obọ ẹgogo ghee iyeke .
De emwi ne ima miẹn ruẹ vbe okha na ?
Ughaghe ovbiyokuo nọ winna zeki nẹ , ẹre eseghan nii ghaa khin .
Ẹi ka mwẹ irẹnmwi rhọkpa vbekpae imamwaemwi ọghe ẹmwata ni rre Evbagbẹn Nọhuanrẹn .
Ne okpia na mieke na gha mwẹ irẹnmwi nọ somwa vbekpae Osanobua , te ọ khẹke na ya e Baibol maa re emwi , ọ vbe rẹn emwi ne Osanobua gualọ vbe obọ emwa ni gae kevbe wẹẹ , ọ ghi muegbe nọ ya gha lele ukpowẹ ọghe Jesu .
Emwi ne okpia na ruẹ re vbe Evbagbẹn Nọhuanrẹn vbe ovbi ẹghẹ kherhe , ẹre ọ gua re kpa ya dinmwiamẹ .
Te okpia na ye gha mwẹ irẹnmwi sayọ vbe ọ dinmwiamẹ nẹ .
Zẹ vbene ima ruẹ ọre vbe igiemwi okpia na , de emwi ne u gha ru deghẹ ovbuẹ hoo ne ọ dinmwiamẹ rhunmwuda ọ hoẹmwẹ e Jehova , ọ vbe rẹn emwi ne a ya idinmwiamẹ kha ?
Uwa sẹtin tama ovbi uwa nọ gi ediọn rẹn wẹẹ irẹn hoo ne irẹn dinmwiamẹ . Ediọn ẹre ọ khian ghi tae deghẹ ọ gbegba .
* Ọ gha ghi dinmwiamẹ nẹ , te ọ khian ye gha mwẹ irẹnmwi sayọ vbene a ghee etẹn ọvbehe ni vbe dinmwiamẹ nẹ .
Vbene ẹmwata te ima hia khian gha ruẹ emwi vbekpae Jehova vbe etẹbitẹ . — Rom 11 : 33 , 34 .
10 , 11 . ( a ) De iziro ne evbibiẹ emọ eso mwẹ ?
( b ) Vbọ gele khẹke ne evbibiẹ emọ mu ye okaro ?
Evbibiẹ emọ eso keghi roro ẹre wẹẹ , te ọ khẹke ne ovbi iran ka yo owebe nọ yo nẹ , ọ vbe gha mwẹ iwinna nọ maan , ọ ke dinmwiamẹ .
Evbibiẹ emọ vberriọ sẹtin gha roro ẹre wẹẹ , iziro vbenian ma de emwi nọ rhiae sokpan , ọna gha ya ovbi iran gha mwẹ alaghodaro vbe odẹ ọghe orhiọn ra ?
Yevbesọni , ọ gua ilele Evbagbẹn Nọhuanrẹn ro ra ?
De emwi ne Baibol khare vbekpae iziro vbenian ? — Tie Asan Ibo 12 : 1 .
Te ọ khẹke ne ima gha yerre vbe ẹghẹ hia wẹẹ , te agbọn Esu gbodan ghee emwamwa ọghe Jehova .
( Jems 4 : 7 , 8 ; 1 Jọn 2 : 15 - 17 ; 5 : 19 ) Nọnaghiyerriọ , ọ khẹke ne evbibiẹ emọ yẹrẹro wẹẹ , emwi nọ gha sẹtin gbogba ga ovbi iran ne ọyasin ọghe agbọn Esu ghẹ siẹn ọnrẹn , ọre deghẹ ọ gu e Jehova mwẹ asikẹgbe nọ maan .
Evbibiẹ emọ ghaa mu ẹmwẹ owebe kevbe iwinna ye okaro , ọna gha sẹtin ya ivbi iran gha roro wẹẹ , owebe kevbe iwinna ẹre ọ ru ekpataki sẹ asikẹgbe ne a gu e Jehova mwẹ .
Evbibiẹ emọ ni gele hoẹmwẹ ivbi iran gha hoo ne oyọnyọn ọghe agbọn Esu bibi ivbi iran odẹ ra ?
Vbene ẹmwata , ma gha mu ugamwẹ e Jehova ye okaro vbe arrọọ ọghe ima , ẹre ima khian na gha mwẹ oghọghọ nọ sẹ otọ ẹko . — Tie Psalm 1 : 2 , 3 .
Vbọzẹe ne evbibiẹ emọ eso ma na hoo ne ivbi iran rherhe dinmwiamẹ ?
Ọtẹn nokhuo ọkpa keghi ya ekhue miẹn kue , evbọzẹe ne irẹn ma na kue ne ovbi ẹre nokhuo rherhe dinmwiamẹ . Ọ keghi kha wẹẹ : “ Ima hoo na kaẹn fua rhunmwuda ọ sẹtin ru orukhọ nọ wegbe . ”
Erriọ evbibiẹ emọ eso vbe ya si ivbi iran obọ ẹgogo ghee iyeke rhunmwuda iran roro ẹre wẹẹ , ivbi iran gha wan nẹ , iran i ghi yin uyinmwẹ nọ gha ya ediọn kan iran fua vbe iko .
( Gẹn 8 : 21 ; Itan 22 : 15 ) Emwi ne evbibiẹ emọ vberriọ mwẹ vbe orhiọn ọre wẹẹ , ‘ Deghẹ ovbimwẹ ma dinmwiamẹ , ai khian vbe kaẹn fua vbe iko . ’
Vbọzẹe ne iziro vbenian ma na gba ? — Jems 1 : 22 .
Deghẹ ọmwa ma na rherhe dinmwiamẹ , ọni rhiema wẹẹ e Jehova i khian buohiẹn ọnrẹn ra ?
Rhan otọ re .
Ẹmwata nọ wẹẹ , ai miẹn evbibiẹ emọ ni ga e Jehova ne ẹi hoo ne ivbi iran dinmwiamẹ , sokpan iran i khian wa gheghe kue yọ ne ọmọ nọ ma he mwẹ irẹnmwi sẹ ya dinmwiamẹ .
Vbọrhirhighayehẹ , deghẹ evbibiẹ emọ roro ẹre wẹẹ , Osanobua i khian nọ ivbi iran vbene iran ya loo arrọọ ọghe iran hẹ rhunmwuda iran ma dinmwiamẹ , iziro nọ ma gba ẹre ọni khin .
Vbọzẹe ?
Rhunmwuda , ẹi re emwa ni dinmwiamẹ nẹ ọkpa ẹre Jehova khian buohiẹn ọnrẹn .
Ọmwa gha ghi wan sẹ nọ rẹn emwi ni maan kevbe ne ẹi maan , e Jehova i khian rhie aro gberra re .
( Tie Jems 4 : 17 . )
Nọnaghiyerriọ , ọ ma khẹke ne evbibiẹ emọ gha si ivbi iran ghee iyeke . Igiemwi nọ maan ẹre ọ khẹke ne iran gha rhie ye otọ ne ivbi iran .
Iran ghi vbe ke egbe ọmobọ gha maa iran re vbene ilele ọghe Jehova ru ekpataki sẹ hẹ .
( Luk 6 : 40 ) Imamwaemwi na , ẹre ọ khian ru iyobọ ne emọ , rhunmwuda iran gha gele sikẹ e Jehova , iran i khian rraa uhi ẹre . — Aiz 35 : 8 .
De odẹ eso ne ediọn vbe iko gha ya sẹtin ru iyobọ ne evbibiẹ emọ ?
Odẹ ọkpa ne ediọn vbe iko gha ya sẹtin ru iyobọ ne evbibiẹ emọ , ọre ne iran gha nianiaẹn vbene ọ ru ekpataki sẹ hẹ na gha fian okhuo ne egbe ọmwa vbe odẹ ọghe orhiọn .
Ọtẹn nokhuo ọkpa keghi ya yerre , iyobọ ne Ọtẹn Nokpia Charles T .
Russell ru nẹẹn , vbe ọ rre ukpo ehan .
Ọ keghi kha wẹẹ , “ Ọ na ya ifuanro 15 rhie ibude mẹ ne I fian okhuo ne egbe mwẹ vbe odẹ ọghe orhiọn . ” Vbọ ghi sunu ?
Ọ gberra ukpo 70 ne ọtẹn nokhuo na ya ga zẹvbe arọndẹ .
Emwi ẹwaẹn na rhiẹre ma wẹẹ , ude nọ maan ne a bu ọmwa re , keghi biẹ ọmọ esi .
( Itan 25 : 11 ) Ọ khẹke ne ediọn vbe gha tama evbibiẹ emọ kevbe ivbi iran ne iran gha mwẹ obọ vbe iwinna ne a rhirhi gha ru vbe Ọgua Arriọba .
Ọrheyerriọ , iwinna ne emọ gha sẹtin ru ẹre ọ khẹke ne iran waa ne iran .
De odẹ eso ne etẹn vbe iko gha ya sẹtin ru iyobọ ne igbama ni rre uwu iko ?
Odẹ eso ne etẹn ọvbehe vbe iko gha ya sẹtin ru iyobọ ọre wẹẹ , iran ghi gha si avbe ibiẹka ni wan dee kẹ egbe .
Etẹn na ghi gha rhie aro sẹ otọ vbe egbe ibiẹka na , ne iran mieke na bẹghe ako ne iran na mwẹ alaghodaro vbe odẹ ọghe orhiọn .
Vbọ khẹke ne etẹn vberriọ ru deghẹ iran na bẹghe ẹre wẹẹ , igbama vbe uwu iko zẹ ewanniẹn nọ gbe ye uviẹn vbe ẹghẹ hia ?
Ọ ghaa mwẹ ọta vbe iko ne a do vbe adesẹ uzọla vbo ?
A sẹtin vbe miẹn wẹẹ , ọ mwẹ edanmwẹ ne ọ da la gberra ra ọ loo ẹkpotọ nọ kie re ya kporhu iyẹn nọ maan vbe owebe .
Ọ ghaa yerriọ , te ọ wa khẹke ne a tian rẹn .
Ma sẹtin vbe ru emwamwa ne ima gha rhie igiọdu ne igbama vbe iko vbene iko te suẹn ra vbe a gha ghi zobọ nẹ .
Ena hia gha ya igbama rẹn wẹẹ , iran mwẹ esa ne iran ye “ vbe uwu iko ” ọghe Jehova . — Psm 35 : 18 .
16 , 17 . ( a ) De vbene idinmwiamẹ ya kaẹn arrọọ ọghe ima hẹ vbe odaro ?
( b ) De emwi ne evbibiẹ emọ hia ni ga e Jehova yaro yi vbe egbe ivbi iran ?
( Ghee efoto nọ rre omuhẹn . )
Ọkpa vbe usun iwinna nọ ghi ru ekpataki sẹ nọ bi ye evbibiẹ emọ egbe , ọre ne iran maa ivbi iran emwi vbekpae Jehova .
( Ẹfis 6 : 4 ; Psm 127 : 3 ) Ivbi Izrẹl nẹdẹ keghi re agbẹnvbo ne Jehova hannọ zẹ , nọnaghiyerriọ , a gha wa bie ọmọ , a ghi yae fiohan ne Jehova .
Sokpan , ẹi ghi yerriọ vbe ẹdẹnẹrẹ .
Asikẹgbe ne a gu e Jehova mwẹ i re emwi ne emọ re vbe ukhu .
Emwi nọ khẹke ne evbibiẹ emọ gha mwẹ vbe orhiọn vbe iran gha suẹn gha biẹlẹ emọ , ọre ne iran ru iyobọ nọ khẹke ne ivbi iran , ne iran mieke na sẹtin ya egbe fiohan ne Osanobua kevbe ne iran dinmwiamẹ .
Ọna ọre iyobọ nọ ghi ru ekpataki sẹ ne iran gha sẹtin ru ne ivbi iran rhunmwuda , ọmwa gha ya egbe fiohan ne Jehova nẹ , ọ na dinmwiamẹ , ọ na vbe gha ya amuẹtinyan ga e Jehova , ẹre ọ khian na sẹtin miẹnfan vbe ẹghẹ orueghe nọkhua . — Mat 24 : 13 .
Emwi nọ khẹke ne evbibiẹ emọ rhie aro tua ọre ne iran ru iyobọ ne ivbi iran , ne iran do khian erhuanegbe Jesu ( Ghee okhuẹn 16 , 17 )
Ẹghẹ ne Blossom Brandt na wẹẹ irẹn hoo ne irẹn dinmwiamẹ , evbibiẹ ọre kegha hoo ne iran rẹn deghẹ ọ gele rẹn emwi ne a yae kha , ne a ya egbe fiohan ne Osanobua kevbe ne a dinmwiamẹ .
Iran ghi bẹghe ẹre wẹẹ , ọ gele rẹn evba yae kha , iran na kue yọ re .
Vbe asọn nọ gbe fi ẹdẹ ne Blossom khian dinmwiamẹ , erhae keghi ru emwi ne ẹi khian mianmian ẹdẹ .
Blossom keghi kha wẹẹ : “ Erha mwẹ na wẹẹ ne ima hia diguẹ , vbe iyeke ọni ọ na na erhunmwu .
Ọ na tama e Jehova vbe erhunmwu nii wẹẹ , ọyẹnmwẹ wa sẹ irẹn rhunmwuda ne ovbi irẹn nekherhe na ya egbe fiohan ne Jehova . ”
Ọ ghi gberra ukpo 60 ne Blossom dinmwiamẹ , ọ keghi kha wẹẹ : “ Ẹghẹ ọkpa i rrọọ ne I khian ya mianmian asọn nii nọ gbe fi ẹdẹ ne I dinmwiamẹ ! ”
Erhunmwu ne ima na , ọre ne uwa ne evbibiẹ emọ gha mwẹ ọyẹnmwẹ nọ sẹ otọ ẹko rhunmwuda ivbi uwa ya egbe fiohan ne Jehova , iran na vbe dinmwiamẹ .
Evbibiẹ emọ sẹtin gu ovbi iran ziro yan ayahọmwaehọ nọ rre Questions Young People Ask — Answers That Work , Volume 2 , ipapa 304 - 310 .
Iran gha sẹtin vbe loo “ Ẹkpẹti Ọta ” nọ rre Our Kingdom Ministry , ọghe April 2011 , ipapa 2 .
“ Idinmwiamẹ . . . keghi re emwi nọ miẹn uwa fan nia . ” ​ — 1 PIT 3 : 21 , NW .
IHUAN : 52 , 41
1 Pita 3 : 20 , 21
Matiu 28 : 19 , 20
Iwinna 22 : 16
1 , 2 . ( a ) De emwi ne evbibiẹ emọ eso ru vbe ivbi iran gha hoo ne iran dinmwiamẹ ?
( b ) Vbọzẹe ne a na nọ emwa ni khian dinmwiamẹ deghẹ iran ya egbe fiohan ne Jehova nẹ ?
( Ghee efoto nọ rre omuhẹn . )
ẸDẸ ne Maria dinmwiamẹ , evbibiẹ ọre na gha ghee ẹre vbe ọ deba etẹn ọvbehe ni khian vbe dinmwiamẹ kpaegbe .
Ọ keghi ya urhu nọ la kevbe nọ rriẹ zẹ ewanniẹn ye inọta eva ne ọtẹn nọ ya ọta guan nọ rẹn .
Vbe iyeke ọni , ọ na dinmwiamẹ .
Evbibiẹ Maria na gha ghọghọ rhunmwuda ovbi iran ya egbe fiohan ne Jehova ọ na vbe dinmwiamẹ .
Sokpan ọ mwẹ inọta eso ni ka gha rre ekhọe iye Maria : ‘ E Maria ma kherhe gbe nọ dinmwiamẹ ?
Ọ kue rẹn wẹẹ , ne a ya egbe fiohan i re emwi ne a ya rhẹghẹrẹ ?
Ẹi re te ọ gha te wan sẹ ọna nẹ kherhe ọ ke dinmwiamẹ ? ’
Ena ọre inọta ne evbibiẹ emọ ni hoẹmwẹ ivbi iran nọ egbe iran re , vbe ivbi iran gha hoo ne iran dinmwiamẹ .
( Asan 5 : 5 ) Vbọzẹe ? Rhunmwuda , ne a ya egbe fiohan kevbe ne a dinmwiamẹ keghi re azẹ ni ghi ru ekpataki sẹ nọ khẹke ne Ivbiotu e Kristi ru . — Ghee Ne Ẹkpẹti “ U Ya Egbuẹ Fiohan Ne Jehova Nẹ Ra ? ”
3 , 4 . ( a ) De igiemwi ne Pita ru nọ rhiẹre ma wẹẹ idinmwiamẹ wa ru ekpataki ?
( b ) Vbọzẹe ne Pita na ya idinmwiamẹ gie okọ ne Noa ka re ?
Vbe ukọ ighẹ Pita guan kaẹn idinmwiamẹ , ọ keghi yae gie okọ ne Noa ka re . Ọ na kha wẹẹ : “ Idinmwiamẹ , nọ yevbe okọ e Noa , keghi re emwi nọ miẹn uwa fan nia . ”
( Tie 1 Pita 3 : 20 , 21 , NW . )
Okọ nii keghi re osẹ ne a zaromiẹn nọ rhiẹre ma wẹẹ , ekhọe hia ẹre Noa ya gha ru ahoo ọghe Osanobua .
Amuẹtinyan ọghe Noa ma beghe vbe ọ winna iwinna ne Jehova waa re .
Amuẹtinyan ọghe Noa ẹre ọ ye Jehova miẹn ẹgbẹe ọre fan vbe ẹghẹ ne okpamẹ nii ya rhọ .
De emwi ne Pita hoo nọ ya igiemwi na maa ima re ?
Okọ ne Noa ka re keghi re osẹ nọ rhiẹre ma wẹẹ , ọ mwẹ amuẹtinyan .
Erriọ idinmwiamẹ vbe ya rhiẹre ma wẹẹ , ọmwa ya egbe fiohan ne Osanobua nẹ rhunmwuda amuẹtinyan ne ọ mwẹ yan arhiọkpaegbe ọghe Jesu .
Vbe na ghee Noa , emwa ni ya egbe fiohan ne Osanobua nẹ keghi ya ekhọe hia ru iwinna ne Osanobua waa iran re .
Zẹ vbene Jehova ya miẹn Noa fan vbe ẹghẹ ne okpamẹ nii ya rhọ , erriọ emwa ni dinmwiamẹ nẹ , ni mwẹ ẹkoata khian vbe ya miẹnfan vbe ẹghẹ ne Osanobua khian ya fuẹn emwa dan .
( Mak 13 : 10 ; Arhie 7 : 9 , 10 ) Ọna ẹre ọ zẹe ighẹ a ya egbe fiohan kevbe idinmwiamẹ na wa ru ekpataki .
Deghẹ ẹkpotọ kie re ne ọmwa ya dinmwiamẹ sokpan ọ na gha la ẹdẹ yọ , arrọọ ọghe etẹbitẹ sẹtin lae ban .
Vbe ima khian ziro yan vbe ako iruẹmwi na ?
Rhunmwuda vbene idinmwiamẹ ru ekpataki sẹ hẹ , ma gha ziro yan inọta eha : De emwi ne Baibol khare vbekpae idinmwiamẹ ?
De emwi eso nọ khẹke ne ọmwa ru ọ ke dinmwiamẹ ?
Vbọzẹe ne ọ na khẹke ne ima gi emwa ne ima gu tie Baibol rẹn vbene idinmwiamẹ ru ekpataki sẹ hẹ ?
6 , 7 . ( a ) Vbọzẹe ne Jọn na gha dinmwi emwa ya amẹ ? ( b ) Vbuwe emwa hia ne Jọn dinmwi ya amẹ , de nọ hiunsi sẹ ?
Vbe okha ọghe Baibol , e Jọn ne Baptist ọre ọmwa okaro nọ dinmwi emwa ya amẹ .
( Mat 3 : 1 - 6 ) Emwa ni bu e Jọn gha dee nọ dinmwi iran ye amẹ keghi re emwa ni rraa Uhi e Mozis .
Idinmwiamẹ ọghe iran keghi re osẹ nọ rhiẹre ma wẹẹ iran fiwerriẹ nẹ .
Idinmwiamẹ nọ ghi hiunsi sẹ vbe ehia ọre ọghe Jesu .
E Jọn ne Baptist ẹre ọ dinmwi e Jesu ne ọmwa nọ gbae ya amẹ .
Ọni ke wa gha re ukpamuyọmọ nọ hiunsi .
( Mat 3 : 13 - 17 ) Jesu ma ru orukhọ , nọnaghiyerriọ , esa ma ghaa rrọọ ne ọ ya fi uyinmwẹ werriẹ .
( 1 Pit 2 : 22 ) Vbọ ghi zẹ ne ọ na dinmwiamẹ ?
Idinmwiamẹ ọghẹe keghi rhiema wẹẹ , ọ mu egbe nẹ , ne ọ ya ru ahoo ọghe Osanobua . — Hib 10 : 7 .
Vbe Jesu rre agbọn , erhuanegbe ẹre ghaa dinmwi emwa ye amẹ .
( Jọn 3 : 22 ; 4 : 1 , 2 ) Zẹ vbene Jọn vbe ru ẹre , emwa ne erhuanegbe Jesu dinmwi ya amẹ keghi re emwa ni vbe rraa Uhi e Mozis , ni kie rre nẹ vbe uyinmwẹ dan .
Sokpan vbe Jesu ghi rhiọ kpaegbe nẹ , erhuanegbe ẹre ye gha dinmwiamẹ , sokpan ẹi re rhunmwuda iran rraa Uhi e Mozis .
( a ) De iwinna ne Jesu waa erhuanegbe ẹre vbe ọ ghi rhiọ kpaegbe nẹ ?
( b ) Vbọzẹe ne Ivbiotu e Kristi na dinmwiamẹ ?
Vbe Jesu ghi rhiọ kpaegbe nẹ vbe ukpo 33 C.E . , ọ keghi rhiegbe ma ẹbu emwa ni gberra 500 — ikpia , ikhuo , ọ gha kẹ , ibiẹka vbe gha rre evba .
Ughaghe ẹghẹ na ẹre ọ ya tama iran wẹẹ : “ Wa bu emwa hia gha rrie ehe hia ne uwa ya ya iran khian erhuanegbe mwẹ , wa gha dinmwi iran ya amẹ vbe Eni Erha , ọghe Ọmọ kevbe ọghe orhiọn nọhuanrẹn . Wa gha maa iran re ne iran gha lele iyi hia ne I yi ne uwa . ”
( Mat 28 : 19 , 20 , NW ; 1 Kọr 15 : 6 ) Ọ khọ wẹẹ erhuanegbe Jesu wa gha bun vbe ọ waa iran iwinna ne kpataki na .
Evba ẹre ọ na vbe gi iran rẹn wẹẹ , te ọ khẹke ne emwa ni hoo ne iran lele ukpowẹ irẹn dinmwiamẹ .
( Mat 11 : 29 , 30 ) Te ọmwa ke ọmwa nọ hoo nọ ga Osanobua vbe odẹ nọ kue yi gha ka rẹn ukpo ne Jesu na zẹ vbe emwamwa ọghe Jehova , ọ vbe miẹn ọnrẹn yi wẹẹ , Jesu ẹre Osanobua khian loo ya mu emwamwa rẹn sẹ .
Vbe iyeke ọni , ọ ghi dinmwiamẹ .
Ọna ọre idinmwiamẹ ne Osanobua kpasẹ yi .
E Baibol ẹre ọ ya ima rẹn wẹẹ , vbe orre nokaro , erhuanegbe Jesu rẹn vbene idinmwiamẹ ru ekpataki sẹ hẹ rhunmwuda iran ma ya idinmwiamẹ rhẹghẹrẹ ra ne iran gha si obọ ẹgogo ghee iyeke . — Iwinna 2 : 41 ; 9 : 18 ; 16 : 14 , 15 , 32 , 33 .
9 , 10 .
Vbe ima miẹn ruẹ vbe idinmwiamẹ ọghe Ovbi Ẹtiopia ne ọ miẹn ugamwẹ ọghe Ivbi e Ju yi kevbe idinmwiamwẹ ọghe ukọ e Pọl ?
Tie Iwinna 8 : 35 , 36 .
Gia guan kaẹn okpia ọkpa ne Ovbi Ẹtiopia ne ọ miẹn ugamwẹ ọghe Ivbi e Ju yi .
Vbe ọ ke Ọgua Osa nọ rre Jerusalẹm die owa , odibosa keghi tama e Filip nọ tua okhian sikẹ okpia na , ne ọ “ kpe orhu iyẹn nọ maan ” vbekpae Jesu ma rẹn .
Vbọ ghi sunu ?
Emwi ne Ovbi Ẹtiopia nii ghi ru keghi rhiẹre ma wẹẹ , ọ ya ekhọe hia gbọyẹmwẹ ye emwi nọ ruẹ re , ọ na vbe gha hoo ne ọ zowẹ lele emwamwa ọghe Jehova .
Ọ na dinmwiamẹ vbobọvbobọ .
Ọmwa ọvbehe ne ima gha vbe guan kaẹn nia , ọre okpia ọkpa ne Ovbi e Ju , nọ wa gha zẹ Ivbiotu e Kristi kpokpo .
Ivbi e Ju kegha re agbẹnvbo ne Jehova hannọ zẹ .
Ọ ghi sẹ ẹghẹ , ukpamuyọmọ nọ hiunsi na keghi wii iran rhunmwuda , iran ma ghi gha lele uhi Osanobua .
Sokpan okpia na , keghi rhiegba ye ugamwẹ ọghe Ivbi e Ju , ne a tie ẹre Judaism rhunmwuda , ọ ghaa mwẹ ọnrẹn vbe orhiọn wẹẹ , ọni ọre ugamwẹ ne Osanobua kpasẹ yi .
Sokpan , ọ ghi sẹ ẹdẹ ọkpa , e Jesu nọ rhiọ kpaegbe gha rrie ẹrinmwi nẹ , ẹre ọ ke ẹrinmwi kporhu ma rẹn .
Vbe okpia na ghi ru ?
Ọ na fiwerriẹ , erriọ vbe ya gbọyẹmwẹ ye iyobọ ne Ananaias ru nẹẹn .
E Baibol keghi kha wẹẹ : “ Ọ keghi kpaegbe , ” ọ na dinmwiamẹ .
( Iwinna 9 : ​ 17 , 18 ; Gal 1 : 14 ) Okpia ne a guan kaẹn na keghi re ukọ e Pọl .
Yẹrẹro wẹẹ , vbe Pọl ghi rẹn ukpo ne Jesu na zẹ vbe emwamwa ọghe Osanobua nẹ , ọ na zẹ emwi ru , ọ na dinmwiamẹ vbene ọ ma na si obọ ẹgogo ghee iyeke . — Tie Iwinna 22 : 12 - 16 .
( a ) De emwi nọ ya emwa ne ima gu tie Baibol dinmwiamẹ ?
( b ) Vbọ ye hẹ vbe ekhọe ima vbe etẹn ghaa dinmwiamẹ ?
Erriọ vbe ye vbe ẹdẹnẹrẹ , emwa ne ima gu tie Baibol , ni mwẹ amuẹtinyan kevbe ni gele gbọyẹmwẹ ye imamwaemwi ọghe ẹmwata ne iran ruẹ , keghi hoo ne iran ya egbe fiohan ne Osanobua kevbe ne iran dinmwiamẹ vbe ne ai na si obọ ẹgogo ghee iyeke .
Ọta idinmwiamẹ keghi re ọta kpataki ne emwa hia kpẹ ẹho khẹ vbe asikoko .
Ọ keghi re emwi nọ sẹ Avbe Osẹe Jehova ọyẹnmwẹ vbe emwa ne iran gu tie Baibol gha miẹn odẹ ọghe ẹmwata yi kevbe iran na vbe ru azẹ wẹẹ iran gha dinmwiamẹ .
Erriọ evbibiẹ emọ vbe ya sọyẹnmwẹ vbe ivbi iran gha khian dinmwiamẹ .
Vbe Ukpo Ugamwẹ ọghe 2017 , emwa ni mwẹ ekhọe ata ni gberra arhunmwu 284,000 ẹre ọ ya egbe fiohan ne Osanobua , iran na vbe dinmwiamẹ .
( Iwinna 13 : 48 ) Etẹn ni dinmwiamẹ na rẹnrẹn wẹẹ , emwi nọ khẹke Ivbiotu e Kristi nọ .
Sokpan , de owẹ ne iran zẹ iran ke dinmwiamẹ ?
De owẹ eso nọ khẹke ne ọmwa ka zẹ ọ ke dinmwiamẹ ?
Vbene ọmwa te dinmwiamẹ , ọ ka gha mwẹ amuẹtinyan nọ hẹnhẹn egbe yan irẹnmwi nọ gbae vbekpae Osanobua , emwamwa nọ mwẹ ne emwa nagbọn kevbe emwamwa ne ọ ru ya miẹn emwa nagbọn fan .
( 1 Tim 2 : 3 - 6 ) Amuẹtinyan vbenian , ẹre ọ ya emwa ne ima gu tie Baibol mu uyinmwẹ dan fua , ne iran mieke na sẹtin gha lele ilele ọghe Jehova .
( Iwinna 3 : 19 ) Vbene ẹmwata , ọmwa gha wẹẹ irẹn ya egbe fiohan ne Osanobua , vbene ọ na ye yin uyinmwẹ dan , a ya egbe fiohan nii i mwẹ esa , rhunmwuda , Osanobua i khian miẹn ọnrẹn yi .
( 1 Kọr 6 : 9 , 10 ) Ọ ma fo ye evba , ọ vbe khẹke ne ọmwa nọ ya egbe fiohan ne Jehova gha yo iko kevbe ikporhu vbe ẹghẹ hia .
Iwinna ikporhu iyẹn nọ maan keghi re iwinna ne Jesu waa erhuanegbe ẹre .
( Iwinna 1 : 8 ) Te ọ khẹke ne ọmwa gha lele ilele na hia , ọ ke gbegba zẹvbe ọmwa ne ọ gha ya egbe fiohan ne Osanobua vbe erhunmwu .
Vbe iyeke ọni , ọ ghi dianmwiamẹ .
U ghaa gu emwa tie Baibol , loo ẹkpotọ nọ rhirhi kie ya gi iran rẹn vbene idinmwiamẹ ru ekpataki sẹ hẹ ( Ghee okhuẹn 13 )
Ma ghaa gu ọmwa tie Baibol , vbọzẹe ne ọna khẹke ne ima gha mwẹ ọnrẹn vbe orhiọn wẹẹ , idinmwiamẹ keghi re emwi nọ wa ru ekpataki vbe arrọọ ọghe Ivbiotu e Kristi ?
Ma ghaa gu ivbi ima kevbe emwa ọvbehe ruẹ e Baibol , te ọ khẹke ne ima kọe ye orhiọn wẹẹ , idinmwiamẹ keghi re emwi nọ ru ekpataki ne ọmwa ke ọmwa nọ hoo nọ lele ukpowẹ ọghe Kristi .
Ma ghaa mwẹ ọna vbe orhiọn , ẹre ima khian na sẹtin kọe ye orhiọn ọghe emwa ne ima maa re emwi .
Ma ghi loo ẹkpotọ nọ rhirhi kie ya gi iran rẹn vbene a ya egbe fiohan kevbe idinmwiamẹ ru ekpataki sẹ hẹ .
Vbene ẹmwata , erhunmwu ne ima na , ọre ne emwa ne ima maa re Baibol gha mwẹ alaghodaro kevbe ne iran dinmwiamẹ !
Vbọzẹe ne ima i na kpikpi ọmwa rhọkpa nọ dinmwiamẹ ?
Ọ ma khẹke ne evbibiẹ emọ ra etẹn rhọkpa vbe iko kpikpi ọmwa rhọkpa nọ dinmwiamẹ .
E Jehova tobọre i ru emwi vberriọ .
( 1 Jọn 4 :⁠ 8 ) Te ọ khẹke ne ima gha kọe ye orhiọn ọghe emwa ne ima gu tie Baibol ne iran gu Osanobua gha mwẹ asikẹgbe ne khuankhuankhuan .
Ọmwa ne a maa re emwi gha gele gbọyẹmwẹ ye emwi nọ ruẹ , ọ na vbe gha hoo nọ lele ukpowẹ ọghe Kristi , ẹre ọ khian na sẹtin taa mu olọ yan rẹn wẹẹ irẹn gha dinmwiamẹ . — 2 Kọr 5 : 14 , 15 .
15 , 16 . ( a ) Ọ mwẹ ukpo ne ọmwa sẹ ọ ke dinmwiamẹ ra ?
Rhan otọ re . ( b ) Vbọzẹe ne ọ na khẹke ne ọmwa ne ọ ka dinmwiamẹ vbe ugamwẹ ọvbehe werriegbe dinmwiamẹ zẹvbe Osẹe Jehova ?
Ẹi mwẹ ukpo ne ọmwa sẹ ọ ke dinmwiamẹ rhunmwuda te emwa hia lughaẹn ne egbe .
Emwa eso rherhe rẹn otọ emwi vbene eso na rhie ẹghẹ .
Etẹn eso ni dinmwiamẹ vbe iran ye rre ọvbokhan , ye ga Osanobua vbuwe amuẹtinyan uhiẹn vbe iran khian eniwanrẹn nẹ .
Eso gberra ukpo 100 iran ke dinmwiamẹ rhunmwuda ẹghẹ nii , ẹre iran ya miẹn odẹ ọghe ẹmwata .
Okhuo ọkpa nọ khian ọmaẹn nẹ keghi nọ ọtẹn nọ gu ẹre tie Baibol deghẹ esa rrọọ ne irẹn dọlegbe dinmwiamẹ rhunmwuda ọ ka dinmwiamẹ vbe ugamwẹ ughughan nọ ka gha ye .
Ọtẹn nii keghi ye Baibol zẹ ewanniẹn nọ khẹke ye inọta nii .
Ọna ẹre ọ ghi ya okhuo ne ọ khian ọmaẹn nẹ na , rẹn wẹẹ te ọ khẹke ne irẹn dinmwiamẹ , ọ na gele ru vberriọ .
Te okhuo ne a kha na ghi sikẹ ukpo 80 , ọrheyerriọ , ọ ma wẹẹ idinmwiamẹ i mwẹ esa nọ ye .
Idinmwiamẹ ne Jehova miẹn yi keghi ọghe ọmwa nọ mwẹ irẹnmwi nọ gbae nọ dekaan emwamwa ọghe irẹn .
Nọnaghiyerriọ , te ọ khẹke ne emwa ni ka dinmwiamẹ vbe ugamwẹ ọvbehe werriegbe dinmwiamẹ zẹvbe Osẹe Jehova , ọ gha khọn rẹn wẹẹ iran ka dinmwiamẹ nẹ vbe ugamwẹ ne iran ka ye . — Tie Iwinna 19 : 3 - 5 .
De emwi nọ khẹke ne ọmwa gha mu roro vbe ẹdẹ ne ọ dinmwiamẹ ?
Ọyẹnmwẹ nọ sẹ otọ ẹko ẹre ọ sẹ ọmwa vbe ẹdẹ ne a dinmwiamẹ .
Ẹdẹ ne a vbe ya mu ọghe enegbe ọmwa roro nọ rhunmwuda , ẹi khuẹrhẹ ne a do sẹtin muẹn sẹ ighẹ eyan ne a ru vbe ẹdẹ ne a ya egbe fiohan ne Jehova .
Ọna ẹre ọ zẹe ne Jesu na ya urọnghọn gie iwinna nọ bi ye izabọ ọghe Ọvbiotu e Kristi .
Ọmwa gha ghi khian erhuanegbe Jesu nẹ , ẹi ghi mu ọghe enegbe ẹre ye okaro , ukpowẹ ọghe Jesu ẹre ọ khian ghi gha lele vbe arrọọ ọghẹe . — 2 Kọr 5 : 15 ; Mat 16 : 24 .
De inọta ne ima khian ziro yan vbe ako iruẹmwi nọ ghi lele ọna ?
Iye Maria ne a ya unu kaẹn vbe omuhẹn ban keghi nọ egbe ẹre ọta eso rhunmwuda , ọ rẹnrẹn wẹẹ , ẹi khuẹrhẹ ne a sẹtin muẹn sẹ ighẹ eyan ne a ru vbe ẹdẹ ne a ya egbe fiohan ne Osanobua .
Evbibiẹ emọ , wa sẹtin nọ egbe uwa ọta vbenian : ‘ Ovbi mwẹ gele mu egbe nọ dinmwiamẹ ra ?
Ọvbi mwẹ gele mwẹ irẹnmwi nọ somwa nọ gha gua re kpa nọ ya egbe fiohan ne Jehova ra ?
Ọ khẹke ne ovbi mwẹ ka yo owebe nọ yo , nọ vbe miẹn iwinna nọ maan ọ ke dinmwiamẹ ra ?
Ọvbi mwẹ gha ghi ru orukhọ nọ wegbe vbe ọ gha dinmwiamẹ nẹ ghi vbo ? ’
Vbe ako iruẹmwi nọ ghi lele ọna , ma gha ziro yan avbe inọta na .
Ma gha vbe guan kaẹn vbene evbibiẹ emọ ni rre otu e Jehova khian ya sẹtin gha ya aro ne Jehova ya ghee idinmwiamẹ ghee ẹre .
Vbene emwa te dinmwiamẹ zẹvbe Osẹe Jehova , te iran ka zẹ ewanniẹn ye inọta eva sirra etẹn ni gbẹbu .
Inọta nokaro ọre , “ Zẹvbe nọ hẹnhẹn egbe yan izọese ọghe Jesu Kristi , uwẹ roro iro fi uyinmwẹ werriẹ vbe orukhọ ọghuẹ nẹ ra , kevbe wẹẹ , u ya egbe ruẹ fiohan ne Jehova nẹ wẹẹ , ahoo ọghẹe ẹre u khian ghi gha ru ra ? ”
Vbe ima ya rẹn hẹ wẹẹ emwa ni khian dinmwiamẹ ka ya egbe iran fiohan ne Jehova nẹ ?
Yerre wẹẹ , vbe Jesu tama erhuanegbe ẹre ne iran ya ya emwa khian erhuanegbe irẹn , ne iran vbe gha dinmwi iran ya amẹ , ọ keghi gi iran rẹn , iwinna nọ khian bi ye izabọ ọghe emwa ni khian gha lele ukpowẹ irẹn .
( Mat 28 : 19 , 20 ) Odẹ ukpo ọkpa vbene Jesu te waa erhuanegbe ẹre iwinna na , ọ keghi gi iran rẹn wẹẹ : “ Ọmwaikọmwa ne ọ hoo ne irẹn lele mwẹ , we nọ mianmian enegbe ẹre , nọ mu [ erhan irrioya ẹre , NW ] ne ọ lele mwẹ . ” — Mat 16 : 24 .
Ahoo ọghe Erhae ẹre Jesu mu ye okaro vbe arrọọ ọghẹe .
Nọnaghiyerriọ , te ọmwa ke ọmwa nọ lele iyi ne Jesu yi ne Ivbiotu e Kristi gha mianmian ọghe enegbe ẹre ọ ke ya egbe ẹre fiohan ne Jehova .
Ahoo ọghe Jehova ẹre ọ vbe khẹke ne ọ gha mu ye okaro vbe arrọọ ọghẹe zẹ vbene Jesu ru ẹre .
( Mat 26 : 39 ) Ẹdẹ ne ọmwa dinmwiamẹ , te ọ rhiema wẹẹ , irẹn ya egbe fiohan ne Osanobua nẹ , irẹn vbe mu egbe ne irẹn ya emwi hia ne irẹn mwẹ gha ga Osanobua .
( Rom 12 : 1 ) Ena ẹre ọ zẹe ne ọ na khẹke ne emwa ni khian dinmwiamẹ ya unu iran tae wẹẹ , iran ya egbe fiohan ne ne Jehova nẹ .

“ Wa gha mu ọghọ ye etẹn egbe , vbe ne ai na gui ẹzọ egbe . ” — 1 PIT 4 : 9 , NW .
IHUAN : 100 , 87
vbe nọ dekaan ọghọ ne a mu ye etẹn egbe vbuwe iko ?
deghẹ ẹkpotọ na kie ne ima ya mu ọghọ ye etẹn egbe ?
ne emwi rhọkpa ghẹ ya ima gha si egbe vbe nọ dekaan ọghọ ne a mu ye etẹn egbe ?
De ọlọghọmwa ne Ivbiotu e Kristi vbe orre nokaro werriẹ aro daa ?
VBE odẹ ukpo 62 ya sẹ 64 C.E . , ukọ e Pita keghi gbẹn ebe gie avbe erriọvbe ni ‘ zagha lele ehe ughughan vbe Pọntus , Galatia , Kapadosia , Esia kevbe Bitinia . ’
( 1 Pit 1 : 1 ) Avbe etẹn ni ke ẹvbo ughughan rre ni ghaa rre iko nọ rre Esia Mainọ wa gha gualọ igiọdu kevbe ibude .
Vbọzẹe ?
Rhunmwuda te iran wa gha werriẹ aro daa “ ukpokpo nọ wegbe ” kevbe ozan .
Ẹghẹ nọ wegbe ẹre iran vbe gha ye .
Ukọ Pita keghi kha wẹẹ , “ Ufomwẹ emwi hia sẹ otọ fo nẹ . ”
Vbene ẹmwata , ẹghẹ ne Pita ya gbẹn ẹmwẹ na , odẹ ukpo igbe ẹre ọ ghi kẹ na guọghọ agbẹn ẹvbo ọghe Ivbi e Ju .
Nọnaghiyerriọ , vbọ ghi ru iyobọ ne Ivbiotu e Kristi vbe ẹghẹ nii , ne iran na sẹtin la ẹghẹ nọ wegbe nii gberra ? — 1 Pit 4 : 4 , 7 , 12 .
2 , 3 .
Vbọzẹe ne Pita na rhie ibude ne etẹn vbe orre nokaro ne iran gha mu ọghọ ye emwa egbe ?
( Ghee efoto nọ rre omuhẹn . )
Vbe uwu ẹghẹ nọ wegbe nii , e Pita keghi rhie ibude kpataki ne etẹn nii .
Ọ keghi kha wẹẹ : “ Wa gha mu ọghọ ye etẹn egbe . ”
( 1 Pit 4 : 9 , NW ) Evba yae kha ighẹ ẹmwẹ Grik ne a ke zedu ẹmwẹ na ladian , “ mu ọghọ ye emwa egbe ” ọre “ na gha ya obọ esi mu erhunmwuyẹn . ”
Sokpan , yẹrẹro wẹẹ , adia ne Pita rhie ne Ivbiotu e Kristi vbe orre nokaro ọre ne iran gha mu ọghọ ye “ etẹn ” egbe , ọni ọre etẹn ni iran gba ga .
De emwi ne iran khian ghi lae miẹn deghẹ iran na gha mu ọghọ ye etẹn iran egbe ?
Ọ gha ya iran gha mwẹ akugbe .
Uwẹ vbe vbo ?
U ye yerre , ọyẹnmwẹ nọ ghaa sẹ ruẹ vbe ọtẹn gie na tie ruẹ gha die owa re ra ?
Ai mianmian ẹdẹ vberriọ .
Ẹmwata nọ wẹẹ , u gha mu ọghọ ye ọtẹn egbe , ọ ghi ya uwa sikẹ egbẹ sayọ .
Ma ghaa mu ọghọ ye etẹn egbe , ẹre ima na gele rẹn iran ẹse .
E Pita keghi rhie ibude ne etẹn vbe orre nokaro ne iran sikẹ egbe khuankhuankhuan zẹ vbene emwi ya gha wegbe sayọ .
Erriọ vbe khẹke ne ima vbe gha gu etẹn mwẹ asikẹgbe ne khuankhuankhuan “ vbe ẹdẹ okiekie ” ne ima ye na . — 2 Tim 3 : 1 .
De inọta eso ne ima khian ziro yan vbe ako iruẹmwi na ?
De ẹkpotọ nọ kie ne ima ya mu ọghọ ye etẹn egbe ?
De emwi ne ima gha ru ne emwi rhọkpa ghẹ si ima ghee iyeke vbe nọ dekaan ọghọ ne a mu ye etẹn egbe ?
Vbọ khian ya ima gha yin ẹse vbe etẹn gha gie na tie ima ?
De vbene ima khian ya gha mu ọghọ ye erhunmwuyẹn egbe vbe iko ?
Vbuwe iko : Ma keghi gbe ọbokhian ne emwa hia ni rrie iko ọghomwa zẹvbe erhunmwuyẹn ne ima gba do rri evbare orhiọn .
E Jehova vbe otu ọghẹe ẹre ọ gie na tie ima hia .
( Rom 15 : 7 ) Erhunmwuyẹn gha rrie iko ima , e Jehova , otu ọghẹe kevbe ima ẹre ọ ghi gie na tie iran vberriọ .
Rhunmwuda ọni , te ọ wa khẹke ne ima mu ọghọ ye iran egbe , ọ gha khọn rẹn deghẹ iran ma mu egbe ẹse .
( Jems 2 : 1 - 4 ) Deghẹ a na miẹn wẹẹ orhunmwuyẹn rrie iko , sokpan irẹn ọkpa ẹre ọ wa tota siko , u sẹtin tama rẹn ne ọ do tota ke ruẹ .
Ọ gha wa gbọyẹmwẹ yọ deghẹ u na ru iyobọ nẹẹn , ne ọ sẹtin lele emwamwa ọghe iko .
U sẹtin vbe gu ẹre gha wee ako ọghe Evbagbẹn Nọhuanrẹn .
Ọna keghi re odẹ ọkpa ne a ya “ sẹ oyaya mu erhunmwuyẹn . ” — Rom 12 : 13 .
De emwa ni wa khẹke ne ima gie na tie gha die owa ima ?
Isaranmwẹ ra evbare ne a koko re : Vbe ẹghẹ nẹdẹ , odẹ ọkpa ne a ya mu ọghọ ye emwa egbe ọre , vbe a gha gie na tie iran ne iran do gu ọmwa rri evbare vbe owa .
( Gẹn 18 : 1 - 8 ; Giọg 13 : 15 ; Luk 24 : 28 - 30 ) Te ọmwa nọ gie na tie emwa vbenian hoo nọ gu iran ru ọse .
De emwa nọ wa khẹke ne ima gie na tie ?
Etẹn ne ima gba ga ẹre wa nọ zẹẹ .
Vbene ẹmwata , ma rhọkpa i rrọọ nọ gha kha wẹẹ , irẹn i gualọ iyobọ etẹn vbe ẹghẹ ibavbaro .
Nọnaghiyerriọ , te ọ khẹke ne ima gha gu etẹn ru ọse , ma ghi vbe gha ya obọ esi mu iran .
Vbe ukpo 2011 , Ẹbu Nọ Su keghi ru afiwerriẹ eso vbe ẹghẹ ne a ya tie ebe Owa Ọkhẹ vbe Abotu nọ rre United State . 6 : 45 vbe ota te gha nọ sokpan , iran keghi fi ẹre werriẹ khian 6 : 15 vbe ota .
Vbọzẹe ?
Iran gha rherhe zobọ vberriọ , ẹkpotọ ghi kie ne etẹn ya gha mu ọghọ ye etẹn egbe ; etẹn ne a gie na tie ghi vbe miẹn ẹghẹ ya khuẹnniẹn ye itie nii .
Abotu nikẹre na vbe rhie owẹ lele afiwerriẹ na .
Afiwerriẹ na wa gele biẹ ọmọ esi .
Te ọ ghi ya etẹn ni ga vbe Abotu sikẹ egbe sayọ .
7 , 8 .
De vbene ima gha ya sẹtin mu ọghọ ye iran egbe ighẹ etẹn ne otu e Jehova ya zihegbe ?
Ẹkpotọ keghi kie ne ima ya mu ọghọ ye etẹn egbe vbe iran gha do ya ọta guan vbe iko ima . Ọ sẹtin gha re ọtẹn na gie na tie nọ do ya ọta guan vbe iko ima , otuẹ ọghe ọgbaroghe ọghe otako kevbe etẹn ne abotu ya zihegbe .
( Tie 3 Jọn 5 - 8 . )
Odẹ ọkpa ne ima gha ya ru ọna , ọre ne ima gie na tie iran , ne iran do gu ima rri evbare vbe owa .
Hia ne u gha mu ọghọ ye etẹn egbe .
Ọtẹn nokhuo ọkpa nọ rre United State keghi kha wẹẹ : “ Ọwara ukpo nibun ẹre imẹ vbe arowa mwẹ ya gha mu ọghọ ye etẹn egbe vbe owa ima .
Iran keghi re etẹn ni ke ihe ọvbehe rre do gha ya ọta guan vbe iko ima . Te ima wa gele gha sọyẹmwẹ otuẹ ne iran mu rre .
Ọ wa vbe ya amuẹtinyan ọghe ima wegbe sayọ .
Ẹghẹ ọkpa i rrọọ ne ima he ya gbe ima rẹn ye ọghọ ne ima mu ye etẹn egbe . ”
9 , 10 . ( a ) De erhunmwuyẹn ne ima gha sẹtin rhie owa na dia ?
( b ) Emwa ne owa iran i kpọlọ ra ne owa iran i mose gha sẹtin ru iyobọ ra ?
Ru igiemwi yọ .
Erhunmwuyẹn ni do tuẹ ima la ẹghẹ nọ taẹn : Vbe ẹghẹ nẹdẹ , odẹ ọvbehe ne a ya gha mu ọghọ ye erhunmwuyẹn egbe ọre na rhie owa ne iran dia .
( Job 31 : 32 ; Fai 22 ) Erriọ wa vbe khẹke ne ima gha ru ẹre vbe ẹdẹnẹrẹ .
Owa ẹre ọgbaroghe ọghe otako gha dia vbe ọ gha mu otuẹ gie etẹn vbe iko .
Erriọ vbe ye ne etẹn ni rrie owebe ne otu ru emwamwa rẹn vbe ẹdogbo ne ima ye kevbe etẹn ni bọlọ Ọgua Arriọba .
Odekun ẹrhia sẹtin sunu , nọ ghi ya etẹn eso khian ne ẹi ghi mwẹ ehe ne iran dia .
Etẹn na sẹtin gha gualọ ehe ne iran gha ka rhie uhunmwu lẹre yi nẹ vbene otu ra etẹn te ru iyobọ ne iran ya dọlọ owa iran yi .
Ọ ma khẹke ne ima gha roro ẹre wẹẹ , emwa ni mwẹ owa nọ mose ra nọ kpọlọ ẹre ọ khian sẹtin ru iyobọ vberriọ .
A sẹtin miẹn wẹẹ iran ka ru vberriọ .
U gha sẹtin ru iyobọ deghẹ owa nọ ma kpọlọ gbe ra nọ ma mose gbe ẹre u mwẹ .
Ọtẹn nokpia ọkpa vbe South Korea ne etẹn ni rrie owebe ne otu mwamwaẹn ghaa dia owa re ya , keghi kha wẹẹ : “ Vbe okaro , I na gha si egbe rhunmwuda ne I na da ru orọnmwẹ kevbe ne owa ima na ye kherhe .
Sọkpan ma wa miẹn ere vbe otuẹ ọghe avbe etẹn na .
Zẹvbe emwa ni da ru orọnmwẹ , ma keghi do bẹghe ọyẹnmwẹ nọ sẹ ọmwa vbe ọdọ vbe amwẹ ghaa ya ekhọe hia ga e Jehova , iran na vbe gha mwẹ okhuo ne iran fian ne egbe iran vbe odẹ ọghe orhiọn . ”
Vbọzẹe ne ọ na khẹke ne u mu ọghọ ye etẹn ni da rrie iko ne u ye egbe ?
Etẹn ni da rrie iko ne u ye : Etẹn eso ra ẹgbẹe eso sẹtin si gha die ẹdogbo ne ima ye .
Ughaghe te iran do ru iyobọ ne ima vbe iko .
Otu sẹtin vbe gie arọndẹ eso gha die iko ọghe ima , ne iran do yi ima obọ .
Te etẹn vbenian kpa hin eke ne iran na guẹ otọ rre gha die ihe ọvbehe , iko ọvbehe kevbe ehe ne a na zẹ urhuẹvbo ọvbehe .
Ma gha gie na tie iran , ne iran do gu ima rri evbare vbe owa , ma na vbe gha tie iran ba egbe vbe ima gha khian ya sọyẹmwẹ egbe vbe orere , ọ gha ru iyobọ ne iran ya gha mwẹ ọse ọgbọn kevbe ne iran ya guẹ otọ vbe ẹdogbo ne iran ghi ye .
De emwi ewaẹn nọ rhiẹre ma wẹẹ , a gha sẹtin mu ọghọ ye emwa egbe ọ gha khọn rẹn wẹẹ emwi kherhe ima mwẹ ?
Ọ ma khẹke ne ima gha roro ẹre wẹẹ , deghẹ a ma le evbare ọbọbọtizọ nẹ , ma i sẹtin mu ọghọ ye emwa egbe .
( Tie Luk 10 : 41 , 42 . )
Ọtẹn nokpia ọkpa keghi ya yerre , emwi nọ sunu vbe irẹn vbe amwẹ ọnrẹn da suẹn gha ga zẹvbe arọndẹ ne a gie yo isi .
Ọ keghi kha wẹẹ : “ Ne ime vbe ọvbokhan mwẹ ma na he wẹro vbe iwinna arọndẹ ne a gie yo isi , igbama ma vbe gha khin , ọ na gha khọn ima ne ima kpa gha rrie ẹvbo ima .
Vbọ ghi rre ẹdogbo ota vbe ẹdẹ ọkpa , ẹmwẹ owa na wa gele gha da ọvbokhan mwẹ . vbene I hia sẹ ni fu ẹre ẹko rre , ọ ma gba re .
Vbọ ghi rre odẹ 7 : 30 vbe akota nii , ọmwa na sobọ vbe ẹkhu ima .
Ma ghi kie urho , ọvbokhan okhuọ ọkpa ne etẹn gu tie Baibol ẹre ọ gha sobọ .
Te ọ rre do gbe ọbokhian ne ima , ọ na vbe viọ alimo eha gie ima .
Ma keghi rhie ẹre la owa , ma na sa amẹ nẹẹn wọn .
Vbe iyeke ọni , ma na gbe eti nẹẹn , ma na vbe rhie chocolate ba re .
Ima he gua he zẹ urhuẹvbọ iran nọ re Swahili vbe ẹghẹ nii , ọvbokhan okhuo nii ma vbe gha họn Ebo .
Ọrheyerriọ , otuẹ nii , ẹre ọ ghi ya ima suẹn gha gu obọ etẹn ni rre ẹvbo nii .
Ọyẹnmwẹ na do gha sẹ ima . ”
De afiangbe na miẹn vbe a ghaa mu ọghọ ye etẹn egbe ?
Ọ gha kẹ , emwi eso ka ya ruẹ si egbe vbe nọ dekaan ọghọ na mu ye etẹn egbe .
Ọ ghaa yerriọ , ọni rhie ma wẹẹ , u baeku ighẹ ẹkpotọ nọ gha te kie nuẹn ya ya egbe rhorho etẹn kevbe ne u ya gha mwẹ avbe ọse ni mwẹ ẹkoata .
U ghaa mu ọghọ ye etẹn egbe vbe ẹghẹ hia , ohioro i muẹn , owa ruẹ i vbe de ivbiẹ .
Sokpan , ọ sẹtin gha kpa ruẹ odin evbọzẹe ne emwa eso na si egbe .
Emwi wa bun ni ye emwa si egbe vbe nọ dekaan ọghọ ne a mu ye etẹn egbe .
De emwi nọ khẹke ne ima ru deghẹ ima i mwẹ ẹrhiọn kevbe ẹghẹ ne a ya mu ọghọ ye etẹn egbe ?
Etẹn ọvbehe gha vbe gie na tie ima vbo ?
Ẹrhiọn kevbe ẹghẹ ne ẹi rrọọ : Vbene emwata , eguọmwadia e Jehova wa mwẹ iwinna nibun ne iran ru .
Etẹn eso sẹtin gha kha wẹẹ ẹghẹ i rrọọ ra iran i sẹtin mu ọghọ ye etẹn egbe .
Adeghẹ u mwẹ egbe iziro vbenian , te ọ khẹke ne u ru afiwerriẹ eso vbe nọ dekaan emwamwa ọghe iwinna ruẹ ne ẹkpotọ mieke na kie nuẹn ya gha mu ọghọ ye etẹn egbe kevbe ne u miẹn ẹghẹ ya gha yo owa etẹn vbe iran gha gie na tie ruẹ .
Sẹ ehia , e Baibol wẹẹ ne ima gha mu ọghọ ye etẹn egbe .
( Hib 13 : 2 ) Nọnaghiyerriọ , ọ ma de emwi nọ rhiae deghẹ ima na kie ẹkpotọ ye ọghọ ne a mu ye etẹn egbe rhunmwuda , emwi nọ khẹke ni ma gha ru nọ .
Ne u mieke na sẹtin ru ọna , te u gha si obọ zẹ vbe emwi eso ni ma mobọ ru ekpataki .
De emwi nọ ya etẹn eso si egbe vbe nọ dekaan ọghọ na mu ye emwa egbe ?
Vbene u ghee egbuẹ hẹ : Ọ mwẹ ẹghẹ ne u he ya hoo ne u mu ọghọ ye emwa egbe sokpan , u ma ghi ru vberriọ rhunmwuda , ne u na gha roro ẹre wẹẹ , u ma somwa nọ gha mu ọghọ ye emwa egbe ra ?
Ekhue keghi mu etẹn eso rhunmwuda , iran ma hoo ne iran vbe etẹn ni do tuẹ iran gha ghee egbe aro aro deghẹ iran ma miẹn iyẹn agbọn na .
Emwi ọvbehe nọ ya etẹn eso si egbe ọre ne obọ ma na sẹ iran re .
Iran ghi gha roro wẹẹ , iran i sẹtin mu ọghọ ye emwa egbe vbene etẹn eso ru ẹre vbe iko ne iran ye .
Yerre wẹẹ , ẹi re ose avbe orhunmuyẹn rhie aro tua vbe iran gha do tuẹ ọmwa . Kpe owa ruẹ huan , mwamwa emwi hia ẹse , u vbe gha re ọmwa nọ soyaya .
16 , 17 .
De emwi nọ khẹke ne ima ru deghẹ ima si osi vbekpae emwa ne a mu ọghọ yọ re egbe ?
Deghẹ u si egbe vbe nọ dekaan ọghọ na mu ye orhunmwuyẹn egbe , ẹi zẹdẹ uwẹ ọkpa .
Ọtẹn nokpia ọkpa nọ re ọdiọn vbe iko ọkpa nọ rre Britain keghi kha wẹẹ : “ Ugbẹnso osi ghi wa gha si ọmwa vbe u ghaa mu egbe khẹ erhunmwuyẹn .
Sokpan , zẹ vbene ne ugamwẹ e Jehova ye , erriọ a vbe miẹn afiangbe ne ẹi gia gie vbe a ghaa mu ọghọ ye emwa egbe .
Ọ mwẹ ẹghẹ ne I ya gie na tie ọtẹn gha die owa mwẹ , ma na wa tota gha guan , ma na vbe gba wọn eti .
I wa sọyẹnmwẹ otuẹ nii . ”
Ọ khẹke ne ima gha rhiẹre ma wẹẹ , ima hoo ne ima rẹn erhunmwuyẹn sayọ .
( Fil 2 : 4 ) Ọ keghi yẹẹ emwa nibun ne iran gha taa emwi ewaẹn ne iran he miẹn vbe agbọn .
A sẹtin miẹn wẹẹ , ma gha gie na tie etẹn ne iran do gu ima soyẹnmwẹ egbe , ẹre ẹkpotọ khian na kie ne iran ya rẹn ima sayọ .
Ọtẹn ọkpa nọ vbe re ọdiọn vbe iko keghi kha wẹẹ : “ Ne I na gha mu ọghọ ye etẹn ne ima gba rre iko egbe vbe owa mwẹ , ẹre ọ ru iyobọ mẹ ya rẹn iran sayọ katekate vbene iran ya miẹn odẹ ọghe ẹmwata hẹ . ”
U ghaa rhiẹre ma wẹẹ , u hoẹmwẹ etẹn ne u mu ọghọ yọ re egbe vbe owa ruẹ , ọyẹnmwẹ ghi wa gha sẹ iran .
Ọtẹn nokhuo ọkpa nọ re arọndẹ nọ kie ẹkpotọ yọ ne etẹn ni rrie owebe ughughan ne otu mwamwaẹn gha dia owa re ya , keghi kha wẹẹ : “ Vbe okaro , I na gha si egbe rhunmwunda , Ii mwẹ emwi agbọn vbe ughugha .
Aga ne a loo ro nẹ , ne a yaa mẹ , ẹre I ghaa mwẹ vbe ughugha .
Ọvbokhan ọtẹn nokpia ọkpa vbe usun iran ni maa etẹn emwi vbe owebe ẹre ọ ghi mu mwẹ orhiọn sotọ .
Ọ keghi tama mwẹ wẹẹ , vbe imẹ vbe arowa mwẹ ga zẹvbe ọgbaroghe ọghe otako , ma gha dia owa ọtẹn ne obọ ma sẹ ọre ya sokpan ne ọ deziẹn vbe odẹ ọghe orhiọn , ẹre ima na gele mwẹ agbẹkunsotọ rhunmwuda ne iran na ya arrọọ ọghe iran khian ne khuẹrhẹ .
Ọ na keghi ye mwẹ re rre , emwi ne iye mwẹ mobọ taa vbe ima ye kherhe .
Ọ wẹẹ : ‘ A hẹko gu emwa ne a hoẹmwẹ ọnrẹn lalọ uwọnmwẹ ẹre ọ maan sẹ . ’ ”
( Itan 15 : 17 ) Ọna rhiema wẹẹ , ekhọe ahoẹmwọmwa ẹre ọ khẹke nọ gha gua ima kpa ya gha mu ọghọ ye emwa egbe , ọ ghaa yerriọ , esa i rrọọ ne ima gha si osi .
18 , 19 .
De vbene ọghọ ne a mu yọ ọmwa egbe gha ya sẹtin ru iyobọ ne ima ya khian ọsie ọmwa ne ima i te gba lẹruegbe ?
Aro ne u ya ghee emwa ọvbehe : Ọ mwẹ ọmwa ne uwa vbe ọre i lẹruegbe vbe iko ne u ye ra ?
Deghẹ ọ rrọọ , ui khian gha ya aro nọ maan ghee ẹre .
Deghẹ u ma ru afiwerriẹ nọ khẹke , ẹghẹ i rrọọ ne uwa khian ya gha re ọse .
Ui khian vbe hoo ne mu ọghọ ye ọmwa vberriọ egbe .
A sẹtin vbe miẹn wẹẹ , ọmwa ru emwi nọ sọnnọ ruẹ vbe ẹghẹ eso nọ gberra , sokpan ọ ma fo vbe ekhọe ruẹ .
Ne uwa vbe ọtẹn vberriọ mieke na sẹtin gha lẹruegbe , te u gha lele adia nọ rre Baibol nọ dekaan ọghọ ne a mu ye ọmwa egbe .
( Tie Itan 25 : 21 , 22 . )
U gha sẹtin werriegbe gha ya aro nọ maan ghee ọtẹn vberriọ deghẹ u na gie na tie ẹre gha die owa ruẹ .
U do gha bẹghe akpa ni maan nọ mwẹ , ne Jehova vbe bẹghe , nọ yae dia re gha die odẹ ẹmwata .
( Jọn 6 : 44 ) Itie vberriọ , ne ọtẹn nii ma te yaro yi , sẹtin ya uwa khian ọse .
Ahoẹmwọmwa ẹre ọ khẹke nọ gua ruẹ kpa ya ru emwi vberriọ , sokpan , vbua khian ya rẹn hẹ deghẹ ekhọe ahoẹmwọmwa ẹre ọ gua ruẹ kpa ?
Adia nọ rre ebe Filipai 2 : 3 gha ru iyobọ nuẹn , nọ khare wẹẹ : “ Wa gba gha daa ne egbe , vbene u i na ro ighẹ u maan sẹ ọmwa ọvbehe . ”
Ọ khẹke ne ima gha rhie aro tua ako ne etẹn ima na maan sẹ ima vbe na ghee amuẹtinyan , izinegbe , udinmwẹ kevbe avbe akpa ọvbehe ne iran mwẹ . Ma ghaa ru ọna , ma ghi gele gha mwẹ ahoẹmwọmwa nọ sẹ otọ ẹko daa iran kevbe wẹẹ , ekhọe hia ẹre ima khian ghi ya gha mu ọghọ ye iran egbe .
Emwa keghi mu egbe khẹ emwa ne iran gie na tie ( Ghee okhuẹn 20 )
Vbọzẹe ne ọ na khẹke ne ima gha mu ẹmwẹ ima sẹ vbe a gha gie na tie ima ?
De vbene ima khian ya rhiẹre ma wẹẹ ima gbọyẹmwẹ yọ vbe ọtẹn gha gie na tie ima ?
Ọsian ighẹ Devid keghi nọ wẹẹ : “ Nọyaẹnmwa , de ọmwa ne ọ gha la uwu Ọgua Osa ruẹ ? ”
( Psm 15 : 1 ) Ọ ghi nọ ọta na nẹ , ọ keghi hae ye ugan akpa ne Jehova gualọ vbe obọ emwa ne irẹn gie na tie . Ọkpa vbọ keghi re ne a na mu ẹmwẹ ne a tae sẹ .
Ọ gha re “ ọmwa ne ọ ru zẹ vbene ọ yanrẹn vbe ẹghẹ hia , ehe ne ọ rhirhi khọn rẹn ne ọ degbe . ”
( Psm 15 :⁠ 4 ) Ọmwa gha gie na tie ruẹ , u na miẹn ọnrẹn yi , ghẹ gheghe fi ekhọe werriẹ .
U gha ru vberriọ , ẹrhiọn ne ọmwa nọ gie na tie ruẹ loo ro ya mu egbe khẹ ruẹ ghi dihoi rua .
( Mat 5 : 37 ) Emwa eso ni ka miẹn itie yi nẹ keghi fi ekhọe werriẹ vbe ọmwa ọvbehe ne iran roro wẹẹ ọ ru ekpataki sẹ gha gie na tie iran .
Emwi vberriọ maan ra ? Ẹi maan !
Emwi ke emwi ne ọmwa nọ gie na tie ima ya mu ọghọ ye ima egbe , ọ khẹke ne ima ya ekhọe hia gbọyẹmwẹ yọ .
( Luk 10 : 7 ) Sokpan deghẹ emwi eso na gele de rre ne ẹi khian gi ima ghi yo , ọ khẹke ne ima rhie akpa ọghe ahoẹmwọmwa ma , a ghi gie ọtẹn nọ gie na tie ima rherhe rẹn .
Ma gha rẹn ilele ọghe ẹdogbo ne ima ye nọ dekaan ọghọ ne a mu ye erhunmwuyẹn egbe , vbọ khian ya ru iyobọ ne ima vbe a gha gie na tie ima ?
Ọ vbe khẹke ne ima rẹn ilele ọghe ẹdogbo ne ima ye nọ dekaan ọghọ ne a mu ye emwa egbe .
Vbe otọ ẹvbo eso , orhunmwuyẹn gha rrie owa ọmwa vbe udemwurri , a wa ye mu ọghọ yọ re egbe , sokpan vbe otọ ẹvbo ọvbehe , te a ka tae yotọ .
Vbe ihe eso , emwi nọ ghi maan sẹ ne emwa mwẹ ẹre iran ya mu ọghọ ye orhunmwuyẹn egbe sokpan ẹi erriọ ye vbe ihe ọvbehe , obọ ne a ya mu emwa vbuwe ẹgbẹe ẹre a vbe ya mu orhunmwuyẹn .
Ọ mwẹ ihe eso ne erhunmwuyẹn na viọ emwi eso ne a ya sọyẹnmwẹ egbe lele egbe vbe iran gha die owa ọmwa nọ gie na tie iran sokpan ẹi erriọ ye vbe otọ ẹvbo eso .
Vbe ihe eso , ọ ma de emwi nọ rhiae deghẹ ọmwa na gie na tie , ma na miẹn itie nii yi vbe ẹghẹ okaro kevbe ukpogieva , sokpan vbe ihe ọvbehe , uyinmwẹ ọgbọmwa ye ẹse nọ .
Vbọrhirhighayehẹ , gi ima gha yin ẹse vbe a gha gie na tie ima .
Vbọzẹe ne ọ na ru ekpataki ne ima gha “ mu ọghọ ye etẹn egbe ” ?
Vbene ẹmwata , “ ufomwẹ emwi hia sẹ otọ fo nẹ . ”
( 1 Pit 4 : 7 ) Orueghe ne a ma he miẹn egbe ọre ẹdẹ sikẹ ọkpẹn nẹ .
Zẹ vbene emwi ya wegbe sayọ , te ọ khẹke ne ima gha rhie ahoẹmwọmwa nọ sẹ otọ ẹko ma etẹn ne ima gba ga .
Ẹghẹ na ẹre ọ wa ya khẹke ne ima gha rhie owẹ lele adia ọghe Pita vbe ọ khare wẹẹ : “ Wa gha mu ọghọ ye etẹn egbe . ”
Akpa nọ maan na keghi re ne ima khian gha rhiema vbe ẹghẹ na nia , ya fi etẹbitẹ . — 1 Pit 4 : 9 .
OKHA ỌGHE ẸDAGBỌN ỌMWA
Erika Nöhrer Bright Ẹre Ọ Taa Okha Na
I ghaa rre usun ibiẹka ikhuo enẹ ni mu obobo gie Adolf Hitler vbe ọ ya ọta guan nẹ vbe asẹ ọkpa .
Vbọzẹe ne I na deba ibiẹka nii ne a hannọẹn ?
Rhunmwuda , te erha mwẹ wa rhiegbe ye iwinna arriọba e Nazi . Irẹn ẹre ọ ghaa ya imọto mu ọkaolotu ọkpa ọghe otu e Nazi ye ehe nọ rhirhi gha rrie .
Iye mwẹ keghi rhiegba ye ugamwẹ Catholic .
Te Iye mwẹ te wa gha hoo ne I ya ẹdẹ agbọn mwẹ hia rhiegbe ye ugamwẹ Catholic .
Ọ ma te hoo ne I zẹdẹ rọnmwẹ ọdọ .
Agharhemiẹn wẹẹ erriọ emwi ghaa ye vbe ẹgbẹe mwẹ , I ma deba otu e Nazi , I ma vbe rhiegbe ye ugamwẹ Catholic .
Gu mwẹ rhan otọ re .
ẸVBO ne a tie ẹre Graz vbe Austria ẹre I na waan .
Vbe I ghi rre ukpo Ihinrọn , I na ya suẹn owebe ne a na maa emọ ilele ọghe ugamwẹ e Catholic .
Emwi ne I miẹn vbe owebe nii keghi kpa mwẹ odin .
Te avbe ohẹn Catholic kevbe ikhuo ni rhiegbe ye iwinna ugamwẹ ọghe ẹghẹ hia ( nun ) wa gha ghẹẹ .
Rhunmwuda ọni , odẹ ukpo ọkpa ẹre iye mwẹ kue ne I gbe vbe owebe nii .
Efoto ọghe ẹgbẹe mwẹ , vbe Erha mwẹ yọ ẹwu ọgbalegbe
I ghi kpa hin owebe nii rre , I na gha rrie bọdin skul .
Ọ ghi rre asọn ọkpa , Erha mwẹ na do rhie mwẹ vbe owebe rhunmwuda ugbe nọ wẹwẹ ne iran ghaa filo vbe Graz .
Okuo na sa kua . Ma keghi lẹ gha rrie Schladming .
Te ima da wa la agbadi ( bridge ) ọkpa gberra vbe iran ye ugbe nọ wẹwẹ guọghọe rua .
Ọ vbe mwẹ ẹghẹ ne emwa eso ni rre okọ ẹhoho nọ sikẹ otọ ya te ya osisi fi imẹ vbe iyẹ mwẹ nọkhua vbe owa ima .
Okuo nii ghi fo nẹ , ọ keghi do vẹẹ ne emwa rẹn wẹẹ arriọba kevbe esọsi i mwẹ esa ne iran ye .
Vbe ukpo 1950 , Osẹe Jehova ọkpa na do gha gu iye mwẹ tie Baibol .
Iran ghaa ruẹ emwi , I gha danmwehọ iran . I vbe gha lele Iye mwẹ ye iko ugbẹnso .
Iye mwẹ ghi do rẹn wẹẹ Avbe Osẹe Jehova ẹre ọ rre odẹ ọghe ẹmwata , ọ keghi dinmwiamẹ vbe ukpo 1952 .
Iko ne ima ghaa ye vbe ẹghẹ nii keghi vuọn ne ikhuo ni khian eniwanrẹn nẹ , rhunmwuda ọni , I na gha roro ẹre wẹẹ , otu ọghe ikhuo ni khian eniwanrẹn nẹ nọ .
Sokpan vbe ima ghi mu otuẹ gha rrie iko ne igbama na bun , I na ghi do rẹn wẹẹ , ẹi re otu ọghe ikhuo ni khian eniwanrẹn nẹ .
Ma ghi werriegbe si gha die Graz , I ma ghi gha gbe ẹdẹ iko re .
Asẹ nii ẹre I ya gele do rẹn wẹẹ , Avbe Osẹe Jehova ẹre ọ rre odẹ ọghe ẹmwata .
I na vbe do rẹn wẹẹ e Jehova ọre Osanobua ne ẹi yangbe eguọmwadia re .
Ọ keghi ru iyobọ ne iran vbe odẹ ọghe ọyunnuan vbe iran ghaa rre uwu ọlọghọmwa ne iran i sẹtin tobọ iran sọfurre yi . — Psm 3 : 5 , 6 .
I na do gha mwẹ ahoo ne I ya gha kporhu ma emwa ọvbehe .
Egbe etẹn mwẹ ẹre I na suẹn .
Vbe ẹghẹ ne a kha na , etẹn mwẹ nikhuo enẹ nọdiọn kpa hin owa rre nẹ .
Etisa ẹre iran enẹ wa gha khin .
I na ya gha rhie igiọdu ne iran vbe igue ughughan ne iran ghaa ye , ne iran gie Avbe Osẹe Jehova gha gu iran tie Baibol .
Ọ ghi sẹ ẹghẹ , etẹn mwẹ hia na do gha re Osẹe Jehova .
Ọ ghi rre uzọla eva ni suẹn gha kporhu , I na kporhu ma okhuo ọkpa ne ọ rre odẹ ukpo 30 .
I na suẹn gha gu ẹre tie Baibol .
Emwi ne ọ ruẹ keghi sẹ ọre ekhọe , ọ na dinmwiamẹ .
Ọ ghi sẹ ẹghẹ , arowa re kevbe ivbi ẹre eva nikpia na vbe dinmwiamẹ .
Amuẹtinyan mwẹ keghi do wegbe sayọ vbe ẹghẹ ne I ya gha gu okhuo nii tie Baibol rhunmwuda ọmwa rhọkpa ma gu mwẹ tie vberriọ .
Te I wa mu egbe yotọ ẹse ne I mieke na sẹtin maa ọmwa ọvbehe emwi .
Ọna keghi ya irẹnmwi mwẹ dinmwi sayọ .
Uki April vbe ukpo 1954 ẹre I ya egbe fiohan ne Jehova , I na vbe dinmwiamẹ .
Vbe ukpo 1955 , I na yo asikoko ọghe uhunmwu otagbọn hia ne a do vbe Germany , France kevbe England .
Vbe I rre London , ẹre I na miẹn Albert Schroeder .
Ọtẹn nokpia na kegha re ọkpa vbe usun etẹn ni maa etẹn emwi vbe owebe Gilead , okpa vbe usun Ẹbu Nọ Su ẹre vbe gha nọ .
Ma ghi mu okhian sẹ ehe ne Aza Emwi Nẹdẹ ọghe Britain ye , Ọtẹn Nokpia Schroeder keghi ma ima ipapa eso ọghe Baibol nẹdẹ ne a ya obọ kẹkan gbẹnnẹ .
Eni Osanobua ne a ya Hibru gbẹn kegha rre ako eso vbọ , ọ na vbe gi ima rẹn vbene avbe ebe nii ru ekpataki sẹ hẹ .
Imamwaemwi na keghi ya ahoẹmwọmwa ne I mwẹ dae Jehova wegbe sayọ , I na vbe ya ekhọe yan rẹn wẹẹ , te I khian gha loo Ẹmwẹ Osanobua sayọ vbe ikporhu .
Ogieva mwẹ ne ima gba gha ru iwinna arọndẹ ne kpataki vbe Mistelbach vbe Austria , ẹre ọ rre obọ erha ọmwa
January 1 vbe ukpo 1956 ẹre I suẹn iwinna arọndẹ ọghe ẹghẹ hia .
Uki enẹ ghi gberra nẹ , otu keghi gie mwẹ gha rrie Austria zẹvbe arọndẹ ne kpataki .
Vbe ẹghẹ na , Osẹe Jehova rhọkpa ma zẹdẹ gha rre Mistelbach , nọ re ẹvbo ne a gie mwẹ gha rrie .
Ọ mwẹ isievẹn ne I werriẹ aro daa vbe evba .
Mẹ vbe ọtẹn nokhuo na gie gha rrie ẹvbo nii keghi wa lughaẹn ne egbe vbe emwi nibun .
Ọmọ odẹ ukpo 19 ẹre I ghaa khin , okpẹvbo ẹre I na waan sokpan , ogieva mwẹ kegha rre ukpo 25 , igue ẹre ọ na waan .
Ii rherhe rhiọrre vbe owiẹ sokpan ogieva mwẹ wa rherhe rhiọrre .
Vbe ẹghẹ ota , mẹ i rherhe vbiẹ sokpan aro i miẹn asọn ẹre ogieva mwẹ khin .
Ilele ni rre Baibol keghi ru iyobọ ne ima , ẹre ọ zẹe ighẹ ma sẹtin gha loo kugbe vbuwe ọfunmwegbe , ma na vbe gha sọyẹnmwẹ iwinna ima .
Ọ mwẹ ọlọghọmwa ọvbehe nọ wegbe ne ima werriẹ aro daa , sokpan Osanobua ma yangbe ima .
( 2 Kọr 4 : 7 - 9 ) Vbe ima kporhu vbe igue ọkpa vbe ẹdẹ ọkpa , ivbi igue nii na wẹẹ ne ekita iran zẹ ima khu .
Banban , ekita nikhua lẹga ima nẹ , iran na gha gbọọ ima .
Ma na da egbe obọ yi , ẹre I na na erhunmwu gie Jehova wẹẹ , “ Lahọ , gi ima wa wu vbene iran te vba ima ! ”
Vbe iran khian ghi vba ima , iran na mudia suẹn gha fieghe ẹrhunrhun , vbe iyeke ọni , iran na bibi kpa .
Ọ keghi vẹẹ ne ima rẹn wẹẹ , e Jehova ẹre ọ gbogba ga ima .
Vbe iyeke ọni , ma na kporhu la ehe hia vbe igue nii , te emwa wa vbe danmwehọ ima . Ọna keghi wa ya ẹko gha rhiẹnrhiẹn ima .
Ughaghe ne avbe ekita ma na rri ima ra ne orhiọn ma na gbe ye ima iwu , ẹre ọ zẹe ne iran na rhie ehọ ne ima taa yi .
Eso vbuwe iran keghi do khian Osẹe Jehova .
Emwi nọ wegbe na te vbe sunu daa ima vbe ẹdẹ ọkpa . Okpia nọ yan owa ne ima ye na da ayọn gbe egbe .
Ọ ghi sẹ owa , ọ na wẹẹ te irẹn khian gbele ima rua . Ọ wẹẹ te ima kpokpo emwa hia vbe ẹdogbo nii .
Ọvbokhan rẹn te hia nọ mu ọre orhiọn sotọ , sokpan ọ ma họn .
Ughugha ne ima ye vbe egedege ẹre ima ke gha họn ena hia .
Ma na ghi zẹgiẹ viọ aga kọ ẹkhu ima , ẹre ima na suẹn gha rhọ emwi .
Ma ghi kie urho , ọ sikẹ ọkpẹn onurho ima nẹ , ọ da abẹ nọ taẹn yi .
Awarọkpa nii ma ya viọ emwi ne ima mwẹ lẹ la iyeke owa fua .
Ima ma ghi werriegbe la owa nii . Ma na ya mu ughugha vbe hotẹl .
Ọ sẹ ukpo ọkpa ne ima gbe vbe hotẹl nii .
E hotẹl ne ima ghaa ye nii , wa ya iwinna ikporhu ọghe ima gha mwẹ alaghodaro . De odẹ nọ khin ?
Adesẹ ẹvbo ẹre hotẹl nii ghaa ye .
E hotẹl nii ẹre emwa eso ne ima gu ruẹ e Baibol na hoo ne ima gha ruẹ emwi .
Vbọ ma he kpẹ vba , ma na suẹn gha do iko ọghe book study kevbe ọghe iruẹmwi e Watchtower vbe ughugha ima vbe hotẹl nii .
Ọ sẹ arhunmwu 15 ni ghaa deba ima .
Ma gbe gberra ukpo ọkpa vbe Mistelbach , otu ke gie mwẹ gha rrie ẹvbo ne a tie ẹre Feldbach nọ rre odẹ ahọ ọghe Graz .
Imẹ vbe ọtẹn nokhuo ọvbehe ẹre otu gie gha rrie Feldbach sokpan iko rhọkpa ma vbe gha rre evba .
Ughugha ne kherhe ma ghaa ye vbe egedege ne a ya erhan bọ .
Ne ọ na gha re owa ne a ya erhan bọ , te ẹhoho wa gha kpe la owa rhunmwuda ọni , ma keghi ya ebe khiọ avava erhan ne ẹhoho ke kpe la owa .
Uhae ẹre ima na vbe gha sa amẹ .
Ẹrhiọn ne ima loo ro kevbe izinegbe ne ima mwẹ rẹn keghi biẹ ọmọ esi .
Vbọ ghi rre uki eso ne ima sẹ evba , a keghi muẹn gbọọ ighẹ ẹbu na ma he kpasẹ yi nọ gha re iko .
Vbene ẹghẹ ya khian , orhunmwu 30 vbuwe ẹgbẹe ọkpa ne ima gu tie Baibol , na do khian Osẹe Jehova !
Emwi ẹwaẹn vbenian keghi ya mwẹ gha gbọyẹmwẹ yọ sayọ ighẹ odẹ ne Jehova ya mudia ne emwa ni mu iwinna Arriọba ye okaro .
Ma ghaa rre ọlọghọmwa ne ọmwa rhọkpa i sẹtin sọfurre yi , e Jehova i yangbe ima hiehie . — Psm 121 : 1 - 3 .
Vbe ukpo 1958 , a keghi do asikoko ọghe uhunmwu otagbọn vbe New York City , vbe Yankee Stadium kevbe Polo Grounds .
I na gbẹn ebe gie abotu nọ rre Austria wẹẹ I gha hoo ne I yo , ẹre iran na nọ mwẹ deghẹ I gha hoo ne I yo Owebe ne ukpogie 32 ọghe Gilead .
Vbọ gha ghi zẹ ne I khian na kue ne ukpamuyọmọ vberriọ la mwẹ ban ?
Awarọkpa nii ẹre I ya kue yọ .
Ọtẹn Nokpia ọkpa ne a tie ẹre Martin Poetzinger ẹre I ghaa tota ke vbe Owebe Gilead .
Ọtẹn na , wa rhie oya ọghe ohanabe vbe agọ irrioya ọghe Nazi .
Ọ ghi sẹ ẹghẹ , ọ na do gha re ọkpa vbe usun Ẹbu Nọ Su .
Ma ghaa ruẹ emwi vbe klass ugbẹnso , ọtẹn nokpia Martin gha khian gu mwẹ gbe ọdẹn , ọ ghi fẹko nọ mwẹ wẹẹ , “ Erika , vbe a ya ọni kha vbe urhuẹvbo e Germany ? ”
Ọ ghi rre odẹ uki eva vbe ukhiọnmwẹ ne ima he gbe vbe owebe nii , ọtẹn nokpia Nathan Knorr na do tama ima , ehe na khian gie ima gha rrie vbe ima gha ladian nẹ .
Paraguay ẹre a gie imẹ gha rrie .
Rhunmwuda ne I na ye gha re ọvbokhan , erha mwẹ ẹre ọ kpasẹ yọ I ke gha rrie Paraguay .
Uki e March 1959 ẹre I sẹ ẹvbo nii .
Owa ni tota yi kegha re owa ne avbe arọndẹ ne a gie yo isi tota yi vbe ẹvbo ne a tie ẹre Asunción .
Mẹ vbe ọtẹn nokhuo ọvbehe ẹre otu gie gha rrie ẹvbo nii .
Asẹ nii ẹre I ya miẹn ọtẹn nokpia nọ vbe gha re arọndẹ ne a gie yo isi ne a tie ẹre Walter Bright .
Owebe ne ukpogie 30 ọghe Gilead ẹre ọ yo . Ọ ghi sẹ ẹghẹ , ma na ru orọnmwẹ .
Ma eva ẹre ọ ghi gba gha werriẹ aro daa isievẹn nọ ghi rhirhi de rre . Ma gha werriẹ aro daa edanmwẹ nọ wegbe , eyan ọghe Jehova nọ rre ebe Aizaia 41 : 10 ẹre ima tie .
Ọ keghi kha wẹẹ : “ Wa ghẹ fian afianma , I gu uwa rrọọ .
Mẹ ọrọre Osanobua uwa , wa ghẹ gie emwikemwi mu uwa ohan .
I gha ya uwa wegbe . ”
Ako na wa gha ya ima mwẹ ilẹkẹtin wẹẹ , zẹ vbene ima ya hia ne ima gha mu iwinna Arriọba ye okaro vbe arrọọ ọghe ima , Osanobua i khian yangbe ima .
Ẹghẹ eso ghi vbe gberra nẹ , otu na gie ima gha rrie ọkpẹn ehe ne Brazil vbe otọ ẹvbo ọvbehe na gba miẹn uwu .
Evba nii ẹre avbe olodigba ne a gha gie igbama eso , ne iran do gha filo ugbe ye owa ne ima ye , ẹi re te nene owa ka wegbe .
Ẹghẹ nii , ẹre arowa mwẹ ya suẹn gha gu ọkaolotu ọghe avbe olakpa nọ rre ẹdogbo nii tie Baibol .
Irẹn ẹre ọ ghi ru emwamwa ne a vbe olakpa gbaroghe owa ima vbe uzọla ọkpa , ọni ẹre ọ ghi zẹe ighẹ iran ni kpokpo ima , zẹ ima obọ vbe ẹkun .
Asẹ nii ẹre ima ya kpa gha rrie ẹdogbo ọvbehe nọ maan sẹ ne ima ka ye .
Ikinkin na keghi re ehe ne Brazil vbe Paraguay na gba miẹn uwu . Ako na wa gha maan rhunmwuda ma sẹtin gha do iko vbe Brazil kevbe Paraguay .
Vbene otu te gie ima gha rrie ihe ọvbehe , iko eva ni ma kpọlọ gbe ẹre ọ ghi gha rre evba .
Vbe imẹ vbe arowa mwẹ ga zẹ vbe arọndẹ ne a gie yo isi vbe ẹvbo ne a tie ẹre Asunción vbe Paraguay
Ọbo ebo eso ka tama mwẹ wẹẹ Ii khian sẹtin hanmwa biẹ . Ọ ghi rre ukpo 1962 , ọ keghi kpa imẹ vbe arowa mwẹ odin vbe I ghi suẹn gha hanmwa .
Ma na ghi si gha rrie ọkpẹn ehe ne ẹgbẹe arowa mwẹ ye vbe Hollywood nọ rre Florida vbe America .
Vbe ọwara ukpo nibun , mẹ vbe arowa mwẹ ma ghi sẹtin gha ru iwinna arọndẹ rhunmwuda emọ ne ima ghi gha gbaro ghee .
Ọrheyerriọ , te ima ye gha mu iwinna Arriọba ye okaro vbe arrọọ ọghe ima . — Mat 6 : 33 .
Vbe ima sẹ Florida vbe November 1962 , ọ mwẹ emwi nọ kpa ima odin . Emwa ni rre ẹdogbo nii i hoo ne emwa nekhui kevbe nọfua gha ru emwi kugbe .
Rhunmwuda ọni , etẹn ima nekhui kevbe nọfua ma vbe gha do iko kugbe , iran ma vbe gha kporhu vbe ako ọkpa .
Sokpan obọ ọkpa ẹre Jehova ya mu agbẹnvbo hia , irẹn i vbe kue ne uyinmwẹ vberriọ gha rhiegbe ma vbe uwu ẹbu emwa rẹn .
Vbọ ma he kpẹ vba , etẹn nekhui kevbe nọfua na gha ru emwi kugbe .
Obọ e Jehova ghaa rre emwamwa nii rhunmwuda , iko nibun na do gha rre ikinkin nii .
Ukpo 2015 ẹre arowa mwẹ ghi wu . E kansa ẹre ọ gbẹe .
Vbene ẹmwata , ọdọ nọ rẹn enegbe nọ .
Vbuwe ukpo 55 ne ima ya rọnmwẹ egbe , te ọ wa gha rhiẹre ma wẹẹ irẹn hoẹmwẹ e Jehova , ọ wa vbe ru iyobọ ne etẹn nibun .
I yaro ye ẹghẹ ne I khian ya werriegbe miẹn ọnrẹn vbe ọ gha ghi ya egbe ọgbọn rhiọkpaegbe . — Iwinna 24 : 15 .
Ọ gberra ukpo 40 ne I ya rhiegbe ye iwinna ugamwẹ ọghe ẹghẹ hia . Vbuwe ẹghẹ na , e Jehova wa fiangbe mwẹ .
Ẹmwẹ ne unu i sẹ mwẹ ya kpọnmwẹ ọnrẹn .
Vbe igiemwi , mẹ vbe arowa mwẹ ghaa rre asikoko ughughan ne orhunmwu 136 ne ima gu tie Baibol na dinmwiamẹ .
Sokpan , ọ mwẹ ẹghẹ eso ne ima ya gha rre uwu ọlọghọmwa .
Ọrheyerriọ , te ima ye gha ya ẹkoata ga Osanobua .
Ma na sikẹ ọre sayọ , ma na vbe gha mwẹ ọnrẹn vbe ilẹkẹtin wẹẹ , ọ gha ya emwi hia dinnodẹ vbọ gha sẹ ẹghẹ .
Erriọ gele gha ye zẹẹ ! — 2 Tim 4 : 16 , 17 .
Ẹmwẹ arowa mwẹ wa ye da mwẹ , sokpan iwinna arọndẹ wa rhie igiọdu mẹ .
Ọ keghi wa sẹ mwẹ ọyẹnmwẹ ne I na maa emwa emwi vbekpae Osanobua kevbe ayayẹro ọghe arhiọkpaegbe .
Vbene ẹmwata , Ii sẹtin ya unu kaẹn odẹ hia ne Jehova ya mudia mẹ .
E Jehova gele mu eyan rẹn sẹ .
Ọ gbaro ghe mwẹ , ọ rhie ẹrhiọn yọ mwẹ iwu , ọ mudia mẹ , ọ ma yangbe mwẹ ẹdẹ . — Aiz 41 : 10 .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Etẹn nikpia eva gha rhie asobọrrie ne okpia ọkpa nọ pẹnt owa .
Ọ tota ye uhunmwu agbadi nọ rre odaro owa ọkhẹ ne a tie ẹre Kaštilac , ne a bọ vbe orre nogie 16 , vbe ọkpẹn ẹvbo ne a tie ẹre Split
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2016 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
Vbene ẹmwata , ọmwa rhọkpa i rrọọ vbe ẹdẹnẹrẹ nọ gele rẹn vbene Pọl ghaa ye hẹ .
Avbe efoto ọghe ukọ e Pọl ni rre ebe ọghomwa keghi re ne a ya maa emwa emwi , ẹi re obọ avbe umẹwaẹn ni gualọ otọ emwi dinmwi ma na miẹn efoto vberriọ .
Vbọrhirhighayehẹ , ọ mwẹ ebe eso nẹdẹ ni guan kaẹn vbene Pọl gele ye hẹ .
Vbe igiemwi , Zion’s Watch Tower nọ ladian vbe March 1 , 1902 keghi guan kaẹn ebe ọkpa nọ gie vbene Pọl ye hẹ .
‘ Acts of Paul and Thecla ’ ẹre a tie ebe na .
A ghi biẹ Jesu nẹ , odẹ ukpo 150 ẹre ọ gberra , a ke gbẹn ebe na .
Vbe nọ dekaan vbene Pọl gele ye hẹ , ebe na keghi gie ẹre zẹ vbene ọ guaero ighẹ okha ne emwa nibun yayi ke otọ gha dee .
Ọna rhiema wẹẹ , ughaghe vbene ebe na ya gie Pọl , erriọ gele ye .
Ọ wẹẹ kọ e Pọl ma tan gbe , ọ gbe akpan , ọ gada owẹ , ọ ye tititi , ọ mwẹ eto ifuanro nọbun kevbe ihue nọ taẹn .
The Oxford Dictionary of the Christian Church na dọlọ gbẹn vbe 1997 ghi guan kaẹn ne ebe ‘ Acts of Paul and Thecla ’ ọ keghi kha wẹẹ : “ Ẹmwata rre emwi ne ebe na khare . ”
A ghi gbẹn ebe na nẹ , te emwa nibun wa ye gha loo ẹre vbe ukpo iyisẹn eso ghi gberra nẹ .
Osẹ nọ rhie ọna ma ọre wẹẹ , vbe urhuẹvbo e Grik , ọ sẹ ebe 80 ne a gbennẹ ọnrẹn yi , te a vbe zedu ẹre ghe urhuẹvbo nibun ọvbehe .
Ọna rhiema wẹẹ , efoto eso ne a ya obọ vinnọ ni rre ebe ima keghi guaero vbene ebe nẹdẹ eso ya gie Pọl .
Vbọrhirhighayehẹ , ọ khẹke ne ima gha mwẹ ọnrẹn vbe orhiọn wẹẹ , ọ mwẹ emwi eso ni ru ekpataki sẹ vbene Pọl ghaa ye hẹ vbe egbe .
Vbe Pọl kporhu iyẹn nọ maan , emwa eso ni gbodan ghee ẹre keghi kha wẹẹ , “ ọ gha gu ọmwa mudia , ọ ghi ye vburriẹ , ẹmwẹ ọnrẹn i vbe gbe emwi . ”
( 2 Kọr 10 : 10 ) Vbọrhirhighayehẹ , ọ khẹke ne ima gha yerre odẹ ọghe ọyunnuan ne Pọl ya do gha re Ovbiotu e Kristi kevbe emwi ne ọ fiangbua zẹvbe ọmwa ne Jesu zẹe ‘ ne ọ ya eni ẹnrẹn khian ne a rẹnrẹn ’ vbe agbẹnvbo nibun .
( Iwinna 9 : 3 - 5 , 15 ; 22 : 6 - 8 ) Emwi ọvbehe nọ khẹke ne ima vbe gha rhie aro tua , ọre afiangbe ne ima miẹn vbe avbe ebe ne Jehova loo e Pọl ya gbẹnnẹ .
E Pọl ma gha tọn egbe mu rhunmwuda emwi nọ fiangbua vbe odẹ ọghe ikpakpa ọ ke do gha re Ovbiotu e Kristi , ọ ma vbe guan kaẹn vbene ukhuegbe irẹn ye hẹ .
( Iwinna 26 : 4 , 5 ; Fil 3 : 4 - 6 ) Ọ keghi kha wẹẹ : “ Mẹ ẹre ọ ghi re ne ọ kanmwa sẹ vbe uwu avbe ukọ hia , sẹrriọ wẹẹ , ọ ma te khẹke ne a gha tie mwẹ ukọ . ”
( 1 Kọr 15 : 9 ) E Pọl ye vbe kha wẹẹ : “ Mẹ kanmwa sẹ ne ọ ghi kanmwa sẹ vbe uwu avbe emwa Osanobua , levbasevba , Osanobua keghi ya ọna ru mwẹ ẹse wẹẹ , ne I rhie iyẹn nọ maan ọghe ẹfe Kristi ne ẹi mwẹ okhiẹ bu iran ne ẹi re Ju gha khian . ”
( Ẹfis 3 : 8 ) Iyẹn nọ maan nii ẹre ọ ru ekpataki sẹ vbene Pọl ghaa ye hẹ vbe egbe ikpakpa .

“ Ne Nọyaẹnmwa hoẹmwẹ ọnrẹn , ẹre ọ gbe hin ọkhọ rre . ” — HIB 12 : 6 .
IHUAN : 123 , 86
De emwi ne u miẹn ruẹ vbe odẹ ne Osanobua ya gbe Siẹbna hin ọkhọ rre ?
De vbene ima khian ya ya egbe tae Jehova kevbe Jesu vbe ima ghaa rhie adia ne emwa ?
De emwi ne adia na rhie ne ima mu ima egbe yotọ khẹ ?
De emwi ne Baibol khare vbekpae adia ne a rhie ne ọmwa ?
DE EMWI nọ ka la ruẹ ekhọe vbe u gha họn wẹẹ , a “ gbe ọmwa hin ọkhọ rre ” ?
Emwi nọ ka wa la emwa nibun ekhọe ọre oya ne ọmwa re vbe ọ gha ru khọ , sokpan , ẹi wa re ọni ọkpa ọ demu .
E Baibol rhiẹre ma wẹẹ , ne a gbe ọmwa hin ọkhọ rre keghi re emwi nọ maan rhunmwuda vbe ako eso , e Baibol hae ye ugan bae irẹnmwi , ẹwaẹn , ahoẹmwọmwa kevbe arrọọ .
( Itan 1 : 2 - 7 ; 4 : 11 - 13 ) Evbọzẹe ne adia nọ ke obọ Osanobua rre na re emwi nọ maan ọre wẹẹ , ọ keghi re osẹ nọ rhiẹre ma wẹẹ Osanobua hoẹmwẹ ima kevbe wẹẹ , ọ hoo ne ima gha mwẹ arrọọ ọghe etẹbitẹ .
( Hib 12 : 6 ) Ugbẹnso , Osanobua sẹtin rri ima oya , vbe ọ ghaa gbe ima hin ọkhọ rre , sokpan , ẹi ya obọ atosi mu ima .
Ne a gbe ọmwa hin ọkhọ rre ra ne a rhie adia ne ọmwa keghi dekaan imamwaemwi , zẹvbe ne a ya maa ọmọ na hoẹmwẹ ọnrẹn emwi .
2 , 3 .
De vbene adia ne a rhie ne ọmwa ya dekaan imamwaemwi kevbe ne a rri ọmwa oya ?
( Ghee efoto nọ rre omuhẹn . )
Ghee igiemwi na ghee : Ovbi ọvbokhan ọkpa ne a tie ẹre Johnny gha ya ibọru ku vbe ughugha .
Iyẹe keghi tama rẹn wẹẹ : “ Johnny ghẹ ghi gbe ibọru vbe ughugha ne u ghẹ ya mu emwi rhia ! ”
Sokpan ọvbokhan nii keghi fi ehọ ye amẹ .
Vbe ọ ma he kpẹẹ vba , ọ na ya ibọru nii guọghọ akhe ne a viọ obobo yi vbe ipalọ .
De emwi ne iyẹe gha ghi ru ?
Ọ sẹtin bu ẹre ude , ọ ghi gi ẹre rẹn evbọzẹe ne emwi nọ ru nii , ma na deyọ , ne ọvbokhan nii mieke na rẹn wẹẹ , ọ khẹke ne ọmọ gha họn ẹmwẹ ne evbibiẹ ọre .
Ọ sẹtin vbe rri ẹre oya nọ khẹke .
Vbe igiemwi , ne ọvbokhan nii ghẹ mieke na ru emwi vberriọ vbe ẹdẹ ọvbehe , iyẹe sẹtin miẹn ọnrẹn ibọru nii vbe ẹghẹ eso , ne ọ mieke na rẹn wẹẹ , ọmwa gha ru emwi dan , te ọ rri oya yọ .
Zẹvbe Ivbiotu e Kristi ne ima khin , ma keghi re abọ ọkpa vbe igiowa ọghe Osanobua .
( 1 Tim 3 : 15 ) Nọnaghiyerriọ , e Jehova mwẹ asẹ ne ọ ya yi uhi ne ima kevbe ne ọ ya gbe ima hin ọkhọ rre vbe ima gha rraa uhi ẹre .
Yevbesọni , deghẹ emwi ne ima ru na ghi si obalọ ye ima egbe , ọni ghi ya ima yerre wẹẹ , te ọ khẹke ne ima gha lele adia nọ ke obọ Erha mwa nọ rre ẹrinmwi rre .
( Gal 6 : 7 ) Ọna rhiema wẹẹ , Osanobua gele hoẹmwẹ ima , ọ ma hoo ne ima rri oya . — 1 Pit 5 : 6 , 7 .
( a ) Vbọzẹe ne Jehova na fiangbe ẹrhiọn ne ima loo ya maa emwa emwi ?
( b ) Vbe ima khian ziro yan vbe ako iruẹmwi na ?
Ma ghaa ye Baibol rhie adia ne ivbi ima kevbe emwa ne ima gu tie Baibol , ọ gha ru iyobọ ne iran ya do khian erhuanegbe Kristi .
Ẹmwẹ Osanobua nọ re emadogua kpataki ne ima ya maa emwa emwi ẹre ọ ru iyobọ ne ima “ ya bu ọmwa ude ” ne ọ mieke na “ gha yin ẹse , ” ẹre ima vbe loo ya maa ivbi ima kevbe emwa ọvbehe emwi , ne iran mieke na sẹtin gha lele iyi ne Jesu yi ne ima .
( 2 Tim 3 : 16 ; Mat 28 : 19 , 20 ) E Jehova keghi fiangbe ẹrhiọn ne ima loo ya maa emwa emwi , ne iran do khian emwa ni gbegba vbe iwinna ikporhu iyẹn nọ maan .
( Tie Taitọs 2 : 11 - 14 . )
Ma gha ziro yan inọta eha ne kpataki vbe ako iruẹmwi na : ( 1 ) De vbene adia ne Osanobua rhie ne ima ya rhiẹre ma wẹẹ irẹn hoẹmwẹ ima ?
( 2 ) De emwi ne ima miẹn ruẹ vbe igiemwi ọghe emwa eso ne Osanobua gbe hin ọkhọ rre ?
( 3 ) De vbene ima khian ya sẹtin ya egbe tae Jehova kevbe Jesu hẹ , vbe ima ghaa gbe ọmwa hin ọkhọ rre ?
Vbọ rhiẹre ma wẹẹ ahoẹmwọmwa ẹre Jehova yae mwẹ ghee ima vbe ọ gha gbe ima hin ọkhọ rre ?
Ne Jehova na hoẹmwẹ ima , ọ keghi maa ima emwi , erriọ vbe ya rhie adia ne ima rhunmwuda ọ hoo ne ima gu irẹn gha mu obọ ne ima mieke na sẹtin gha rre odẹ nọ su rrie arrọọ ọghe etẹbitẹ .
( 1 Jọn 4 : 16 ) Agharhemiẹn wẹẹ Jehova gbe ima hin ọkhọ rre , ẹi ya obọ ọviẹn mu ima vbene a miẹn wẹẹ ima i ghi mwẹ esa ne ima ye .
( Itan 12 : 18 ) Nọghayayerriọ , ọ keghi mu uyi ye ima egbe , erriọ vbe ya rhie aro tua ako ne ima na hia vbene ọ na vbe kie ẹkpotọ yọ , ne ima ye gha loo asẹ ne a ya zẹ ne egbe ọmwa .
Erriọ adia ne ima miẹn vbe Baibol , ebe ne otu gbẹnnẹ ladian kevbe ne a miẹn vbe obọ ediọn kevbe evbibiẹ emọ ya dia ima ye uviẹn nọ su rrie arrọọ ọghe etẹbitẹ .
Ediọn ni rhie adia ne ima vbe odẹ ọghe ahoẹmwọmwa vbe ima gha zẹ owẹ ihan keghi ya egbe tae Jehova ne Osa nọ mwẹ ahoẹmwọmwa . — Gal 6 : 1 .
De emwi nọ rhiẹre ma wẹẹ Osanobua hoẹmwẹ eguọmwadia re vbe a gha rhie ọmwa obọ sotọ vbe iwinna eso ra vbe a gha kan ọmwa fua vbe iko rhunmwuda orukhọ ne ọ ru ?
Ugbẹnso , ne a gbe ọmwa hin ọkhọ rre gberra ibude ne a rhie ne ọmwa .
Adeghẹ ọmwa na ru orukhọ nọ wegbe , a sẹtin rhie ẹre obọ sẹ otọ vbe iwinna eso nọ te bi yọ re izabọ vbuwe iko .
Ọ ghaa yerriọ , te odẹ ne a ya gbe ọmwa vberriọ hin ọkhọ rre rhiẹre ma wẹẹ e Jehova hoẹmwẹ ọnrẹn .
Vbe igiemwi , ọ sẹtin ru iyobọ ne ọmwa vberriọ ya rẹn vbene ọ ru ekpataki sẹ hẹ ne a gha tie e Baibol vbe ẹghẹ hia , ne a gha ru erria yan rẹn kevbe ne a gha na erhunmwu vbe ẹghẹ hia .
Ọ ghaa ru vberriọ , ọ gha ru iyobọ nẹẹn ya deziẹn vbe odẹ ọghe orhiọn .
( Psm 19 : 7 ) Zẹvbe ne ẹghẹ ya khian , ọ sẹtin dọlegbe do gha mwẹ ukpamuyọmọ nọ ka wii ẹre vbuwe iko .
Emwamwa ne a ya kan ọmwa fua vbe iko , rhiẹre ma wẹẹ , e Jehova hoẹmwẹ eguọmwadia re rhunmwuda , te ọ yae gbogba gae iko , ne ọyasin ọghe emwa ni yin uyinmwẹ dan ghẹ ya muẹn rhia .
( 1 Kọr 5 : 6 , 7 , 11 ) Ọmwa gha ru khọ , e Jehova ghi rhie ẹre oya nọ khẹke yọ .
Ọni ẹre ọ zẹe ne emwa nibun ne a kan fua vbe iko na sẹtin ro iro fi uyinmwẹ werriẹ . — Iwinna 3 : 19 .
Gha re Siẹbna ? De akpa ne ẹi maan ne ọ ghaa mwẹ ?
Ne ima mieke na rẹn vbe nọ ru ekpataki sẹ hẹ ne a gha gbe ọmwa hin ọkhọ rre , ma gha guan kaẹn arhunmwu eva ne Jehova gbe hin ọkhọ rre .
Ma gha ka guan kaẹn Siẹbna , nọ gha rrọọ vbe ẹghẹ Ọba e Hẹzekaia , ma ke do ziro yan igiemwi ọghe Ọtẹn Nokpia Graham .
E Siẹbna , kegha re “ ọdia ne ọ gbaroghe igiowa ọba . ”
Ughaghe igiowa Ọba e Hẹzekaia ẹre ọ ghaa gbaroghe , nọ rhie ma wẹẹ , ukpo nọ yo ẹre Siẹbna ghaa ye .
( Aiz 22 : 15 ) Ọ ghi sẹ ẹghẹ , e Siẹbna na suẹn gha tọn egbe mu , ne a mieke na gha họn usi ẹre rre .
Ọ na ya igho ọrhẹnrhẹn fian idin ne egbe ẹre , ọ na vbe gha ya osugi igho dẹlẹ “ ikẹkẹ okuo ” ne ọ ya gha ghagha ! — Aiz 22 : 16 - 18 .
Ma gha ya imuegberriotọ fi uyinmwẹ ima werriẹ , Osanobua gha fiangbe ima ( Ghee okhuẹn 8 - 10 )
De vbene Jehova ya gbe Siẹbna hin ọkhọ rre hẹ ? Vbọ ghi kẹrikian ?
Rhunmwuda ne Siẹbna na gha tọn egbe mu , e Jehova keghi rhie ẹre hin “ ukpo ” nọ ye rre , ọ na ya Eliaikim rhihe ẹre .
( Aiz 22 : 19 - 21 ) Ọna keghi sunu vbe ẹghẹ ne Senakẹrib nọ re Ọba Asiria ya gha mu egbe nọ do gu e Jerusalẹm khọọn .
Ẹghẹ eso ghi gberra nẹ , ọba ọghe Asiria keghi gie avbe okaolotu ọghe ivbiyokuo kevbe ivbiyokuo ọghẹe nibun gha die Jerusalẹm . Vbọzẹe ?
Ne iran mieke na gbe orhiọn ye Ivbi e Jerusalẹm iwu , odẹ vberriọ , Ivbi e Jerusalẹm ghi ze egbe obọ ne iran .
( 2 Ọba 18 : 17 - 25 ) E Hẹzikaia keghi gie Eliaikim kevbe orhunmwu eva ọvbehe gie ọkaolotu ọghe Ivbi Asiria .
Ọkpa vbuwe iran eva ni deba Eliaikim kegha re Siẹbna , sokpan vbe ẹghẹ na , iwinna akọwe ẹre Siẹbna ghi gha ru vbe ẹguae ọba .
Ọna rhiẹre ma wẹẹ , e Siẹbna ma gha mu ohu rhunmwuda a rhiẹre obọ sotọ vbe ukpo nọ yo ne ọ ka ye .
Ọ keghi ya imuegberriotọ gha ru iwinna akọwe .
Nia , gia ziro yan emwi eha ne ima miẹn ruẹ vbe okha na .
9 - 11 . ( a ) De emwi kpataki ne ima miẹn ruẹ vbe okha ọghe Siẹbna ?
( b ) De emwi igiọdu ne ima miẹn vbe obọ ne Jehova ya mu e Siẹbna ?
Okaro , a keghi rhie Siẹbna obọ sotọ vbe ukpo nọ yo .
Ọna keghi ya ima rẹn wẹẹ , ẹmwẹ ne Baibol tae i defua vbọ khare wẹẹ , “ te uhiomwẹ khian rrie odẹ ọfuan , itengbemu ẹre ọ vbe si udemwẹ . ”
( Itan 16 : 18 ) Adeghẹ u mwẹ ukpamuyọmọ ne kpataki vbe iko , te ọ khẹke ne u gha mu egbe rriotọ .
Ọ wa vbe khẹke ne u gha rhie uyi ne Osanobua ye ẹse ọhẹ ne ọ ya wee ruẹ , ne ọ ya ruẹ mwẹ alaghodaro vbe ugamwẹ ọghẹe .
( 1 Kọr 4 : 7 ) Ukọ e Pọl keghi kha wẹẹ : “ I tama uwa hia wẹẹ , wa ghẹ mwa egbe ye ukpo ne ọ gberra ehe ne ọ ke yi .
Sokpan wa gha re ne ẹi si ukankan vbe iro ne uwa zẹ . ” — Rom 12 : 3 .
Nogieva , odẹ ne Jehova ya gbe Siẹbna hin ọkhọ rre rhiẹre ma wẹẹ , ọ rẹnrẹn wẹẹ e Siẹbna gha sẹtin fiwerriẹ .
( Itan 3 : 11 , 12 ) Etẹn ni ka gha mwẹ ukpamuyọmọ vbuwe iko vbe ẹghẹ nọ gberra , ne a ghi rhiẹre obọ sotọ , gha miẹn emwi kpataki ruẹ vbe okha e Siẹbna .
Ọ ma khẹke ne etẹn vberriọ gha mwẹ ekhọe orriara .
Nọghayayerriọ , iran ghi gha ya ekhọe hia ga Osanobua , iran vbe gha ghee adia vberriọ zẹvbe odẹ ọkpa ne Osanobua ya rhiẹre ma wẹẹ irẹn hoẹmwẹ iran .
Vbene ẹmwata , e Jehova gha fiangbe emwa ni mu egbe rriotọ .
( Tie 1 Pita 5 : 6 , 7 . )
Odẹ ọghe ahoẹmwọmwa ẹre Osanobua ya gbe ima hin ọkhọ rre , ọna ẹre ọ ghi dia ima ye uviẹn ne irẹn mieke na sẹtin loo ima vbe ugamwẹ ọghẹe .
Nogieha , ediọn , evbibiẹ emọ kevbe emwa ọvbehe gha miẹn emwi kpataki ruẹ vbe odẹ ne Jehova ya gbe Siẹbna hin ọkhọ rre .
Adia ne Jehova rhie ne ọmwa keghi rhiẹre ma wẹẹ ọ khuiwu orukhọ , ọ vbe rhiẹre ma wẹẹ , ọ hoẹmwẹ ọmwa nii , ne ọ ru orukhọ .
Evbibiẹ emọ ra ediọn gha khian gbe ọmwa hin ọkhọ rre , te ọ khẹke ne iran ya egbe tae Jehova .
Iran ghi rhie aro tua ako ne ọmwa nii na maan sokpan iran ghi gi ẹre rẹn wẹẹ , ẹko ma rhiẹnrhiẹn iran ye emwi nọ ru . — Jud 22 , 23 .
12 - 14 . ( a ) De emwi ne emwa eso ru vbe Jehova gha gbe iran hin ọkhọ rre ?
( b ) De vbene ẹmwẹ Osanobua ya ru iyobọ ne ọtẹn nokpia ọkpa ya fi iziro ọghẹe werriẹ hẹ ?
Vbọ ghi kẹrikian ? Ọ keghi re emwi da ọmwa wẹẹ , a gha gbe emwa eso hin ọkhọ rre , ọ ghi da iran sẹrriọ wẹẹ , iran ghi kpa hin otu ọghe Osanobua rre .
( Hib 3 : 12 , 13 ) Sokpan , ọna ghi rhiema wẹẹ ai ghi sẹtin ru iyobọ ne emwa vberriọ ra ?
Gi ima guan kaẹn ọtẹn nokpia ọkpa ne a tie ẹre Graham , ne a kaan fua vbe iko , sokpan ọ ghi sẹ ẹghẹ , a na rhie ẹre werriegbe .
A ghi rhiẹre werriegbe nẹ , ọ na vbe woo rua vbe odẹ ọghe orhiọn .
Sokpan ọdiọn ọkpa vbe iko keghi guẹ ru ọse .
Ukpo eso ghi vbe gberra nẹ , ọ na tama ọdiọn nii , ne ọ gu irẹn gha tie Baibol .
Ọdiọn nii keghi kha wẹẹ : “ Ọmwa ne ọ tọn egbe mu ẹre Graham ghaa khin .
Te ọ ghaa khọ ẹko avbe ediọn ni buohiẹn ọnrẹn a ke kaẹn fua .
Rhunmwuda ọni , emwi ne ima ghi gha ruẹ vbe asẹ nii kegha re uhiomwẹ kevbe evbọ kẹrikian .
Graham keghi ya ẹmwẹ Osanobua zanzan egbe ẹre ghee vbe na ya ughegbe ghee egbe , ọ na ghi do bẹghe ẹre wẹẹ , ọ mwẹ ako eso ne irẹn gha winna yan .
Ọ na ghi ru afiwerriẹ ne gẹdẹgbẹe vbe ọ ghi rẹn nẹ wẹẹ , itengbemu ẹre ọ ya irẹn gha khọ ekọ ediọn .
Ọ na suẹn gha yo iko vbe ẹghẹ hia , ọ na vbe rhiegba ye Baibol ne a tie , erriọ vbe ya gha na erhunmwu vbe ẹghẹ hia .
Ọ ma fo ye evba . Ọ na vbe suẹn gha gbaroghe ẹgbẹe ọre vbe odẹ ọghe orhiọn , nọ re iwinna nọ bi yọ re egbe zẹvbe uhunmwuta ẹgbẹe . ” — Luk 6 : 41 , 42 ; Jems 1 : 23 - 25 .
Ọdiọn nii , na ye vbe kha wẹẹ : “ Ii khian mianmian emwi ne Graham tama mwẹ vbe ẹdẹ ọkpa .
Ọ keghi kha wẹẹ , ‘ Ọ kpẹre ne I la odẹ ọghẹ ẹmwata na , I vbe ga zẹvbe arọndẹ , sokpan , eban ẹre I khian sẹtin si agbada vbe unu tae wẹẹ , I hoẹmwẹ e Jehova . ’
Vbe ọ ma he kpẹ vba , ọ na suẹn gha ru iwinna ne ọ wa yẹẹ ọre ; ọni ọre ne na mu amigbo ne emwa ni khian zẹ ewanniẹn vbe iko .
Emwi ne I miẹn ruẹ vbe igiemwi ọghe Graham ọre wẹẹ , ọmwa gha mu egbe rriotọ miẹn adia ọghe Osanobua yi , afiangbe ne wọrhọ wọrhọ ẹre ọ miẹn vbe obọ Osanobua ! ”
De emwi nọ khẹke ne ima ru ne adia ne ima rhie ne emwa ọvbehe mieke na sẹ iran ekhọe ?
Ne ima mieke na sẹtin gha maa emwa emwi ẹse , ọ khẹke ne ima rhie ẹghẹ nọ somwa ya gha tie Baibol ne egbe ima .
( 1 Tim 4 : 15 , 16 ) Deghẹ Osanobua rhie asẹ nuẹn ne u ya rhie adia ne emwa ọvbehe , te ọ wa vbe khẹke ne u gha ya imuegberriotọ lele adia ọghe Jehova .
Emwa ne u rhie adia na gha bẹghe ẹre wẹẹ u mu egbe rriotọ , iran ghi gha rhie ọghọ nuẹn , iran vbe gha lele adia ne u rhie ne iran .
Nia , gia ziro yan igiemwi ọghe Jesu .
De emwi eso ne ima gha miẹn ruẹ vbe odẹ ne Jesu ya rhie adia ne emwa kevbe odẹ ne ọ ya maa emwa emwi ?
Ẹghẹ hia ẹre Jesu ya gha họn ẹmwẹ ne Erhae .
Sokpan , ọ ma gha khuẹrhẹ ugbẹnso , ọrheyerriọ , ahoo ọghe Erhae ẹre ọ ye mu ye okaro .
( Mat 26 : 39 ) E Jesu vbe gi emwa rẹn wẹẹ , obọ Erhae ẹre emwi ne irẹn maa iran re kevbe ẹwaẹn ne irẹn mwẹ ke rre .
( Jọn 5 : 19 , 30 ) Ne Jesu na gha re ọmwa ne ọ mu egbe rriotọ kevbe ne ọ họn ẹmwẹ , emwa ni mwẹ ekhọe ata kegha sikẹ ọre , rhunmwuda , vbene ọ ya gha maa iran emwi rhiẹre ma wẹẹ , ọ mwẹ ẹnina daa iran .
( Tie Luk 4 : 22 . )
Emwa ne iro haan rẹn na do gha mwẹ igiọdu rhunmwuda ẹmwẹ nọ maan nọ ghaa ke ọre unu ladian .
( Mat 12 : 20 ) Ọ mwẹ ẹghẹ ne erhuanegbe Jesu ya gha muaẹmwẹ ye ọmwa nọ ghi hiunsi sẹ vbuwe ẹbu iran .
Emwi vberriọ te sẹ nọ ya ohu mu ọmwa , sokpan Jesu keghi gbe ibiẹ rrie .
Ọ na rhie adia ne iran vbe odẹ ọghe ahoẹmwọmwa . — Mak 9 : 33 - 37 ; Luk 22 : 24 - 27 .
De akpa eso nọ khẹke ne ediọn gha mwẹ ne iran mieke na sẹtin gbaro ghe etẹn vbe iko ?
Te ọ khẹke ne ediọn gha ya egbe tae Jesu Kristi vbe iran ghaa rhie adia ne emwa ọvbehe .
Iran ghaa ru vberriọ , te iran rhiẹre ma wẹẹ iran hoo ne Osanobua kevbe Jesu gha loo iran vbe ugamwẹ ẹmwata .
Ukọ e Pita keghi kha wẹẹ : ‘ Wa gha re Ọsuohuan ọghe avbe oghẹn ohuan ne Osanobua viọ ne uwa , wa gha ye ekhọe hia gbaro ghe iran , vbene Osanobua hoo ne uwa gha ru ẹre , ẹi re ne a gbe umaro umaro ru .
U ghi gha winna iwinna ruẹn , ẹi re rhunmwuda ne a miẹn ehe na ha ruẹ osa kẹkan , sokpan gha ya ekhọe hia ru ẹre .
Ghẹ gha hoo ne u gha khaemwisẹ yan iran ne a viọ nuẹn ne u gha gbaro ghe , sokpan gha re na ghee ru ne oghẹn ohuan . ’
( 1 Pit 5 : 2 - 4 ) Vbene ẹmwata , ediọn ni ya ekhọe hia lele adia ọghe Osanobua kevbe Kristi gha miẹn afiangbe vbọ , erriọ vbe nọ ne etẹn ne iran gbaro ghe . — Aiz 32 : 1 , 2 , 17 , 18 .
( a ) De iwinna ne Jehova waa evbibiẹ emọ re ?
( b ) De vbene Osanobua ya ru iyobọ ne iran ?
Ọ vbe khẹke ne evbibiẹ emọ gha lele ilele na .
E Baibol keghi kha wẹẹ : ‘ Evbibiẹ emọ , wa ghẹ gha ru ivbi uwa emwi ne ọ gha ya ohu mu iran , sokpan wa dia iran ye odẹ , ne uwa vbe gha ma iran emwi zẹvbe emwa ne ọ ya Osanobua yi . ’
( Ẹfis 6 : 4 ) De vbene adia na ru ekpataki sẹ hẹ ?
Ebe Itan 19 : 18 khare wẹẹ : “ Maa ivbuẹ emwi vbe iran ma he wan gbe , ne iran sẹtin ruẹ emwi guẹ .
Adeghẹ u ma ru vberriọ , te u ru iyobọ ne iran ya fuẹn egbe iran an . ” Deghẹ evbibiẹ emọ ma koko ivbi iran ẹse , e Jehova gha nọ iran .
( 1 Sam 3 : 12 - 14 ) E Jehova ẹre ọ rhie ẹwaẹn kevbe ẹrhiọn ne evbibiẹ emọ ni ya imuegberriotọ gualọ adia vbe obọ re .
Iran keghi nọ Osanobua vbe erhunmwu nọ ya orhiọn nọhuanrẹn ru iyobọ ne iran , ne iran mieke na sẹtin lele adia ọghẹe . — Tie Jems 1 : 5 .
19 , 20 . ( a ) Ma gha miẹn adia ọghe Osanobua yi , de afiangbe ne a lae miẹn ?
( b ) Vbe ima khian ziro yan vbe ako iruẹmwi nọ ghi lele ọna ?
Ma ghaa ya egbe tae Jehova kevbe Jesu vbe odẹ ne iran ya rhie adia ne emwa , ima na vbe gha lele adia ọghe iran , afiangbe ne ima khian lae miẹn i gia gie .
Ọfunmwegbe ghi gha rre uwu ẹgbẹe kevbe iko .
Emwa hia ghi gha mwẹ agbẹkunsotọ rhunmwuda ahoẹmwọmwa nọ rre uwu ẹbu etẹn .
Ọna keghi re asefẹn nekherhe ọghe afiangbe ne ima khian miẹn vbe agbọn ọgbọn .
( Psm 72 : 7 ) Ẹi re te a yae fian ba ẹmwẹ ra te a yae mwẹ unu , vbe a gha kha wẹẹ , te adia ne Jehova rhie ne ima , mu ima egbe yotọ khẹ vbene ima khian ya gha rrọọ hẹ vbuwe ọfunmwegbe , zẹvbe ẹgbẹe ọkpa nọ rre ototọ ọdakha ọghe erha mwa nọ rre ẹrinmwi .
( Tie Aizaia 11 : 9 . )
Ma ghaa ye ọna rre , ma ghi gele gha ghee adia nọ ke Obọ Osanobua rre zẹvbe osẹ nọ rhiẹre ma wẹẹ irẹn hoẹmwẹ ima .
Vbe ako iruẹmwi nọ ghi lele ọna , ma gha ye vbe ziro yan odẹ ọvbehe ne a ya gbe ọmwa hin ọkhọ rre vbuwe ẹgbẹe kevbe iko .
Ma gha vbe guan kaẹn vbene a ya dia egbe ọmwa hẹ kevbe emwi nọ khọ sẹ obalọ ọghe ovbi ẹghẹ kherhe ne a miẹn vbe a gha gbe ọmwa hin ọkhọ rre .
“ Wa ne igbama , . . . wa danmwehọ emwi ne a ma uwa ẹre .
Wa gha wan . ” — ITAN 8 : 32 , 33 .
IHUAN : 56 , 89
De odẹ eso ne Jehova ya ya izinegbe maa ima emwi ne ima mieke na sẹtin gha dia egbe ima ?
De vbene evbibiẹ emọ khian ya sẹtin koko ivbi iran hẹ ne iran do gha re emwa ni lele adia ọghe Jehova ?
De vbene ima khian ya gha miẹn ere hẹ vbe adia nọ ke Evbagbẹn Nọhuanrẹn rre vbe iko ọghomwa ? Vbe ima khian ya gha mwẹ ẹwaẹn nọ ke obọ Osanobua rre hẹ ?
De ere ne a miẹn vbọ ?
E JEHOVA ọre Ẹzi ọghe ẹwaẹn hia , ẹi vbe yae mwẹ akhaẹn .
Ebe Jems 1 : 5 keghi kha wẹẹ : “ Sokpan deghẹ a miẹn ne ẹi mwẹ ẹwaẹn vbe uwu uwa , we ne ọ na erhunmwu ghe Osanobua , ne ọ gha rhie ẹre nẹẹn , rhunmwuda , ọwọrhọwọrhọ ọre Osanobua viọ emwi ne emwa hia . ”
Odẹ ọkpa ne ima ya miẹn ẹwaẹn nọ ke obọ Osanobua rre ọre ne ima gha lele adia ọghẹe .
Ẹwaẹn na gha sẹtin ru iyobọ ne ima ya gha gbaengbe ne emwi ke emwi nọ sọnnọ Osanobua .
( Itan 2 : 10 - 12 ) Odẹ vberriọ , ma ghi do gha re ọsie Jehova ni gha yin agbọn ọgbọn vbe etẹbitẹ . — Jud 21 .
De emwi nọ gha ya ima gha gbọyẹmwẹ ye adia ne Osanobua rhie ne ima ?
Vbọrhirhighayehẹ , amagba ọghomwa kevbe vbene a ya koko ima waan , keghi rre usun emwi ni yae lọghọ ugbẹnso ne ima sẹtin lele adia ne a rhie ne ima .
Ma gha miẹn ere vbe adia ne Jehova rhie ne ima , ẹre ima khian na gele gbọyẹmwẹ yọ , ọ vbe ya ima rẹn wẹẹ , ọ gele hoẹmwẹ ima .
Ebe Itan 3 : 11 , 12 khare wẹẹ : “ Ovbimwẹ , e Nọyaẹnmwa gha dia ruẹ , kakabọ danmwehọ ” rhunmwuda “ emwa ne Nọyaẹnmwa hoẹmwẹ ọnrẹn ẹre ọ dia ye odẹ . ”
E Jehova gele hoẹmwẹ ima .
( Tie Hibru 12 : 5 - 11 . )
Rhunmwuda ne Osanobua na rẹn ima sẹ otọ ibiẹ , oya nọ khẹke ẹre ọ rhie ne ima vbe ima gha ru khọ .
Nia , ma gha ziro yan odẹ enẹ ne Osanobua ya rhie adia ne ima : ( 1 ) a dia egbe ọmwa , ( 2 ) adia ne evbibiẹ emọ rhie ne emọ ( 3 ) adia ne a miẹn vbuwe iko ( 4 ) emwi nọ khọ sẹ obalọ ọghe ovbi ẹghẹ kherhe ne a miẹn vbe a gha gbe ọmwa hin ọkhọ rre .
De vbene emọ khian ya sẹtin do gha mwẹ ẹwaẹn ne a ya dia egbe ọmwa ?
Ru igiẹmwi yọ .
Ọmwa ne ọ sẹtin dia egbe ẹre keghi re ọmwa ne ọ vbe sẹtin dia uyinmwẹ ọghẹe kevbe iziro ọghẹe .
Te ima hia ruẹ vbe ne a dia egbe ọmwa hẹ , rhunmwuda , ẹi re akpa na biẹ ọmwa biẹ .
Vbe igiẹmwi : Ọvbokhan gha da suẹn gha ruẹ vbe ne a fi ikẹkẹ hẹ , erhae ra iyẹe ghi daeyi nẹẹn nẹ ghẹ ya de .
Ọvbokhan nii gha ghi fẹko gha guẹ nẹ , erhae ghi vbe fẹko gha sẹrae .
Ọ gha ghi guẹ nẹ , ẹi ghi daeyi nẹẹn .
Erriọ vbe khẹke ne evbibiẹ emọ gha ya izinegbe maa ivbi iran emwi vbe ẹghẹ hia ne iran mieke na sẹtin gha lele adia ọghe Jehova .
Iran ghaa ru vberriọ , ivbi iran ghi do gha mwẹ ẹwaẹn ne a ya dia egbe ọmwa . — Ẹfis 6 : 4 .
4 , 5 . ( a ) Vbọzẹe ne a dia egbe ọmwa na re akpa nọ hiunsi deghẹ ọmwa hoo nọ mu akpa ọghe ọgbọn yọ ?
( b ) Vbọzẹe nọ ma na khẹke ne ẹtin fo ima ọ gha khọnrẹn wẹẹ ima de inugba nọkhin ?
Te ọ vbe khẹke ne emwa ni do rẹn odẹ ọghe ẹmwata vbe iran khian eniwanrẹn nẹ , vbe ruẹ vbe ne a ya dia egbe ọmwa hẹ .
Iran sẹtin gha mwẹ akpa na nẹ vbe asefẹn eso , sokpan ne iran na re emwa ọgbọn vbe odẹ ọghe orhiọn , ọ gha rhie ẹghẹ , iran ke do gha mwẹ ẹwaẹn nọ ke obọ Osanobua rre ne a ya dia egbe ọmwa .
Vbene ẹghẹ ya khian , iran ghi fẹko gha wẹro vbe odẹ ọghe orhiọn zẹ vbene ne iran ya mu akpa ọghe ọgbọn yọ .
( Ẹfis 4 : 23 , 24 ) Ne iran mieke na sẹtin gha mwẹ alaghodaro na , te ọ khẹke ne iran sẹtin gha dia egbe iran .
Akpa na ẹre ọ ya ima ‘ zobọ vbe avbe uyinmwẹ ne ẹi re ọghe Osanobua , kevbe orriarria emwi agbọn na hia , ne a gha yin uyinmwẹ ai balọ egbe , uyinmwẹ ọmwa ne ọ mudia ẹse , kevbe uyinmwẹ ne ọ khọ ọghe Osanobua vbe agbọn na . ’ — Taitọs 2 : 12 .
Vbọrhirhighayehẹ , emwa orukhọ ẹre ima hia khin .
( Asan 7 : 20 ) Deghẹ ima ru orukhọ nọ wegbe , ọni ma rhiema wẹẹ ọghe ima wa fo nẹ ra ọmwa ne ẹi zẹdẹ sẹtin dia egbe ẹre ima khin .
Ebe Itan 24 : 16 khare wẹẹ : “ Inugba nọ khọnrẹn we ne ọmwa ne ọ yin ẹse de , te ọ gha ye kpaegbe . ”
Vbọ khian ru iyobọ nẹẹn ?
Orhiọn nọhuanrẹn ọghe Osanobua nọ , ẹi re ẹtin obọ re .
( Tie Filipai 4 : 13 . )
Ọkpa vbe usun ọmọ erhan ọghe orhiọn nọhuanrẹn keghi re a mu egbe ye ọghọ .
Ọ ma lughaẹn ne a dia egbe ọmwa , nọ re akpa ne ima wa guan kaẹn na .
De vbene ima khian ya sẹtin do gha re emwa ni tie Ẹmwẹ Osanobua vbe ẹghẹ hia ?
( Ghee efoto nọ rre omuhẹn . )
Erhunmwu ne a na , e Baibol ne a tie kevbe ne a ru erria yan gha vbe ru iyobọ ne ima ya gha dia egbe ima .
Deghẹ ọmwa ne ebe ne a tie kọn aro ẹre u khin , ghẹ mianmian wẹẹ e Jehova gha sẹtin ru iyobọ nuẹn .
U gha nọ rẹn vbe erhunmwu ne ọ ru iyobọ nuẹn , ọ gha ru vberriọ .
Ọ gha sẹtin ru ẹre ne “ ohanmwẹ ẹmwẹ ẹmwata ” gha gbuẹ .
( 1 Pit 2 : 2 ) Na erhunmwu gie Jehova nọ ru iyobọ nuẹn ne u mieke na gha mwẹ ahoo ne a ya tie Ẹmwẹ Osanobua , u vbe zẹ owẹ lele erhunmwu ne u na .
U sẹtin ya ovbi ẹghẹ kherhe suẹn , zẹ vbene ẹghẹ ya khian , u do gha sọyẹnmwẹ ọnrẹn .
U gele do gha gbọyẹmwẹ ye ẹghẹ ne u loo ya ru erria yan Ẹmwẹ Osanobua . — 1 Tim 4 : 15 .
Ma gha sẹtin gha dia egbe ima , vbọ khian ya ru iyobọ ne ima hẹ ?
Ma gha sẹtin gha dia egbe ima , ọ gha ru iyobọ ne ima ya muẹn sẹ ighẹ okhuo ne ima fian ne egbe ima vbe odẹ ọghe orhiọn .
Gia guan kaẹn ọtẹn nokpia nọ mwẹ ọmọ vbe amwẹ , nọ yẹrẹro wẹẹ , irẹn suẹn gha woo rua vbe odẹ ọghe orhiọn .
Vbe ọ ghi ru ?
Ọ na fian okhuo ne egbe ẹre .
Ọ na wẹẹ irẹn gha rhie obọ ye iwinna arọndẹ ọghe ẹghẹ hia .
Ọ na vbe suẹn gha tie uhunmwuta eso vbe ebe iyẹn ọghomwa ni guan kaẹn iwinna arọndẹ , erriọ vbe ya gha na erhunmwu vbe ẹghẹ hia .
Ena hia ẹre ọ yae werriegbe do deziẹn vbe odẹ ọghe orhiọn .
Ọ vbe gha rhie obọ ye iwinna arọndẹ ọghe ovbi ẹghẹ kherhe vbe ẹghẹ ne ẹkpotọ ya kie nẹẹn .
Vbe ọ kẹrikian ?
Agharhemiẹn wẹẹ ọ werriẹ aro daa isievẹn eso , ọ na ye sẹtin rhie obọ ye iwinna arọndẹ ọghe ẹghẹ hia .
Ai biẹ ọmọ biẹ ẹwaẹn ; ne iran mieke na do gha mwẹ ẹwaẹn , te a gha maa iran emwi ( Ghee okhuẹn 8 )
8 - 10 .
De vbene evbibiẹ emọ gha ya sẹtin koko ivbi iran ne iran do gha re eguọmwadia e Jehova ?
Ru igiemwi yọ .
Iwinna nọ hiunsi nọ bi ye izabọ ọghe evbibiẹ emọ ọre ne iran koko ivbi iran , ne iran do gha yin zẹvbe emwa ni ya Osa yi .
( Ẹfis 6 :⁠ 4 ) Ọna i zẹdẹ iwinna nọ khuẹrhẹ katekate vbe agbọn ne ima ghi ye na .
( 2 Tim 3 : 1 - 5 ) Ai biẹ ọmọ biẹ ẹwaẹn sokpan a biẹ ọmọ biẹ ekhọe ọguọmwaziro .
Ne iran mieke na do gha mwẹ ẹwaẹn kevbe ne ekhọe ọguọmwaziro ọghe iran mieke na gha winna ẹse , te a gha maa iran emwi .
( Rom 2 : 14 , 15 ) Orhunmwu ọkpa nọ ruẹ e Baibol dinmwi vbe owebe nọ yo keghi kha wẹẹ , emwi ọvbehe ne a yae kha ighẹ ẹmwẹ e Grik ne a ke zedu “ adia ” ladian ọre “ ẹghẹ ne a ya koko ọmọ , ke ẹdẹ ubiẹmwẹ ya sẹ ẹghẹ igbama . ”
Emọ ne a rhie adia na vbe odẹ ọghe ahoẹmwọmwa keghi mwẹ agbẹkunsotọ .
Iran ghi do rẹn wẹẹ , ai yin vbene a rhirhi miẹn kevbe wẹẹ , evba kọe ẹre a rhọ .
Ọ na ẹre ọ zẹe ne ọ na khẹke ne evbibiẹ emọ gha lele adia ọghe Jehova .
Ọ vbe khẹke ne evbibiẹ emọ gha yerre wẹẹ , vbene a ya koko emọ lughaẹn vbe ehe ughughan , erriọ vbe ya fiwerriẹ zẹ vbene ẹghẹ ya khian .
Evbibiẹ emọ ghaa lele adia ọghe Osanobua , vbene a ya koko emọ i susu ye iran aro rhunmwuda iran i hẹnhẹn egbe yan irẹnmwi ọghe obọ iran .
Ma gha miẹn emwi ruẹ vbe igiemwi ọghe Noa .
Vbe Jehova wẹẹ ne Noa ka okọ , ọ ma hẹnhẹn egbe yan irẹnmwi ọghe obọ re rhunmwuda , ọ ma he ka okọ ẹdẹ .
Osanobua ẹre ọ hẹnhẹn egbe yan .
“ E Noa keghi ru emwi hia ne Osanobua tama rẹn . ”
( Gẹn 6 : 22 ) Vbọ ghi kẹrikian ?
E Noa keghi ka okọ nii ẹse vbe ẹghẹ okaro ne ọ ya ka okọ .
Te Noa vbe musọe zẹvbe uhunmwuta ẹgbẹe rhunmwuda ne ọ na mu ẹtin yan Osanobua .
Ọ koko ivbi ẹre ẹse , ọ na vbe rhie igiemwi esi yotọ ne iran agharhemiẹn wẹẹ ọ ma gha re emwi nọ khuẹrhẹ ne a sẹtin koko emọ ẹse , vbene ọ te sẹ ẹghẹ ne okpamẹ nii ya rhọ . — Gẹn 6 : 5 .
Vbọzẹe ne ọ na khẹke ne evbibiẹ emọ koko ivbi iran ẹse ?
De vbene uwa ne evbibiẹ emọ gha ya sẹtin “ ru emwi hia ” ne Osanobua tama uwa vbe nọ dekaan emọ ne a koko ?
Wa gha lele adia ọghe Jehova ni rre Evbagbẹn Nọhuanrẹn kevbe ne otu ọghẹe kpemehe ẹre .
Ọ gha sẹ ẹghẹ , ivbi uwa gha gbọyẹmwẹ ye ẹrhiọn ne uwa loo ro ya koko iran .
Ọtẹn nokpia ọkpa keghi kha wẹẹ : “ Te I wa gbọyẹmwẹ ye odẹ ne evbibiẹ mwẹ ya koko mwẹ .
Emwi ne iran maa mwẹ re keghi sọe mwẹ ekhọe .
Iran ẹre ọ zẹe ighẹ I sẹtin mudia gbain vbe odẹ ọghe ẹmwata . ”
Sokpan , vbene evbibiẹ emọ eso gha hia sẹ vbe egbe ivbi iran , ivbi iran ghi ye defua vbe odẹ ọghe ẹmwata .
Vbọrhirhighayehẹ , ekhọe ọguọmwaziro ọghe evbibiẹ emo vberriọ i khian gha fi iran uwẹnrhiẹn rhunmwuda , iran gele hia vbene ẹtin iran sẹ .
Iran sẹtin vbe yaro yọ wẹẹ , ovbi iran nọ zẹ utun vbe ehọ gha werriegbe bu e Jehova gha dee .
12 , 13 . ( a ) Adeghẹ a na kan ọmọ fua vbe iko , de vbene evbibie ọre khian ya rhiẹre ma wẹẹ , iran lele adia ọghe Osanobua ?
( b ) De afiangbe ne evbibiẹ emọ na kan ovbi iran fua vbe iko lae miẹn vbe iran lele adia ọghe Jehova ?
Ma hia rẹnrẹn wẹẹ , ọ ma khẹke ne ima gha gu ọmwa ne a kan fua mu obọ .
Ọna keghi re ọkpa vbe usun adia nọ wa lọghọ evbibiẹ emọ eso ne a lele vbe a gha kan ivbi iran fua vbe iko .
Gia guan kaẹn ọtẹn nokhuo ọkpa , ne ọ mwẹ ọmọkhuo ọkpa ne a kan fua vbe iko .
Ovbiẹre ne okhuo na , keghi kpa hin owa rre rhunmwuda ne a na kaẹn fua vbe iko .
Iyẹe keghi miẹn kue wẹẹ : “ I na gha ru ezanzan vbe ebe ne otu gbẹnnẹ ladian deghẹ I gha miẹn ako nọ fan obọ re ne evbibiẹ emọ , ne iran ye gha si ivbi iran ne a kan fua vbe iko kẹ egbe , ne I mieke na si ovbimwẹ nokhuo ne a kan fua kẹ egbe kevbe ovbiẹre .
Sokpan , arowa mwẹ keghi gu mwẹ rẹn wẹẹ , ọ ma zẹdẹ khẹke ne a si ovbi ima ne a kan fua vbe iko kẹ egbe rhunmwuda , e Jehova ẹre ọ gbe ẹre hin ọkhọ rre . ”
Ukpo eso ghi gberra nẹ , a keghi rrie ovbi ọtẹn nokhuo na werriegbe .
Ọtẹn nokhuo na keghi kha wẹẹ : “ Nia , te ovbi mwẹ nokhuo ghi ya efoni tie mwẹ , erriọ vbe ya gie uhunmwu gu mwẹ vbe ẹghẹ hia .
Te ọ ghi wa kakabọ rhie ọghọ ne imẹ vbe erhae , rhunmwuda , ọ rẹnrẹn wẹẹ , adia ọghe Osanobua ẹre ima lele .
Te ima ghi gu ovbi ima mwẹ asikẹgbe ne khuankhuankhuan . ”
Adeghẹ u mwẹ ọmọ na kan fua vbe iko , te ọ khẹke ne u “ mu ẹtin yan e Nọyaẹnmwa . ”
( Itan 3 : 5 , 6 ) Yerre wẹẹ , adia ne Jehova rhie ne ima keghi re osẹ nọ rhiẹre ma wẹẹ , ọ hoẹmwẹ ima , ọ vbe rhiema wẹẹ , irẹn ọre ẹzi ọghe ẹwaẹn .
U vbe yerre wẹẹ , emwa hia ẹre Ovbi ẹre do wu na , ya sẹ egbe ivbuẹ rhunmwuda , Osanobua ma hoo ne ọmwa rhọkpa fuan .
( Tie 2 Pita 3 : 9 . )
Nọnaghiyerriọ , gha mwẹ ilẹkẹtin wẹẹ , adia nọ ghi maan sẹ ẹre Jehova rhie ne ima .
Evbibiẹ emọ , wa gha lele adia na , ọ gha khọnrẹn deghẹ ẹi khuẹrhẹ ugbẹnso .
Wa ghẹ fiyekegbẹe .
De ere ne ima miẹn vbe adia ọghe Jehova nọ ke obọ ‘ eguọmwadia ni mwẹ ekhọe esi ’ rre ?
E Jehova keghi yan rẹn wẹẹ , irẹn gha gbogba gae eguọmwadia irẹn , irẹn gha vbe rhie adia nọ khẹke ne iran .
Odẹ ughughan ẹre Jehova ya ru ọna .
Vbe igiemwi , Jesu ẹre Jehova hannọ zẹ nọ gha gbaroghe iko ọghe Ivbiotu e Kristi .
E Jesu tobọre keghi zẹ ‘ eguọmwadia ni mwẹ ekhọe esi ’ ne iran gha kpemehe evbare orhiọn ne eguọmwadia Osanobua vbe ẹghẹ nọ khẹke .
( Luk 12 : 42 ) Evbare orhiọn ne eguọmwadia na , ni mwẹ ekhọe esi kpemehe ẹre keghi ru iyobọ ne ima vbe odẹ ọghe orhiọn .
Nọ egbuẹ , ‘ Ọ mwẹ ẹghẹ ne ọta ne a ya guan vbe iko ra uhunmwuta rhọkpa vbe ebe iyẹn ọghomwa he ya gua mwẹ kpa ya ru afiwerriẹ nọ khẹke vbe iziro mwẹ ra vbe uyinmwẹ mwẹ ra ? ’
Deghẹ u gele ru afiwerriẹ vberriọ , ọ gha fuẹ egbe rhunmwuda , u kue yọ ne Jehova gha dia ruẹ . — Itan 2 : 1 - 5 .
15 , 16 . ( a ) Vbe ima khian ya miẹn afiangbe hẹ vbe obọ ikpia ne Osa ya ru ima ẹse ?
( b ) De emwi ne ima gha ru ne ihẹ ne ediọn mu vbe iko ghẹ khua iran gbe ?
E Jesu yevbe ru emwamwa ọghe ediọn ni su vbe iko , iran ọre ikpia ne Osa ya ru ima ẹse .
( Ẹfis 4 : 8 , 11 - 13 ) Vbe ima khian ya miẹn ere hẹ vbe iwinna ọghe ikpia na ?
Ọ khẹke ne ima gha ya egbe tae igiemwi esi ne iran rhie ye otọ .
Ma ghi vbe gha lele adia ne iran ya Evbagbẹn Nọhuanrẹn rhie ne ima .
( Tie Hibru 13 : 7 , 17 . )
Ọ khẹke ne ima gha mwẹ ọnrẹn vbe orhiọn wẹẹ , avbe ediọn hoẹmwẹ ima , erriọ iran vbe ya hoo ne ima gha mwẹ alaghodaro vbe odẹ ọghe orhiọn .
Vbe igiemwi , aro iran gha dae wẹẹ ima suẹn gha gbe ẹdẹ iko re ra ma fẹko woo rua vbe odẹ ọghe orhiọn , iran ghi zẹgiẹ ru iyobọ nọ khẹke ne ima .
Deghẹ ọ mwẹ emwi nọ kpokpo ima vbe orhiọn , iran ghi fẹko rhie ehọ ne ima taa yi , iran ghi vbe ya Evbagbẹn Nọhuanrẹn rhie adia kevbe igiọdu ne ima .
Iyobọ vberriọ keghi re osẹ nọ rhiẹre ma wẹẹ , e Jehova hoẹmwẹ ima .
Yẹrẹro wẹẹ , adia na rhie ne ọmwa i wa re emwi nọ khuẹrhẹ ne ediọn .
Vbe igiemwi , u miẹn vbene ọ gha lọghọ akhasẹ e Natan hẹ , vbe Osanobua gie ẹre bu e Devid vbe ẹghẹ ne Devid ya gha hoo nọ gbe gue orukhọ nọ wegbe nọ ru .
( 2 Sam 12 : 1 - 14 ) Erriọ ukọ e Pọl vbe ya rhie udinmwẹ ma vbe ẹghẹ nọ ya rhie adia ne Pita , rhunmwuda uyinmwẹ nọ ma khẹke ne Pita yinrin daa etẹn ne ẹi re Ivbi e Ju .
( Gal 2 : ​ 11 - 14 ) De emwi ne ima gha ru ne ihẹ ne ediọn mu vbe iko ghẹ khua iran gbe ?
Gha mu egbe rriotọ , gha gbọyẹmwẹ ye iwinna ne iran ru , u vbe gha re ọmwa ne ẹi lọghọ ne a gu guan .
Ghẹ mianmian wẹẹ iyobọ ne ediọn rhirhi rhie nuẹn , obọ Osanobua ẹre ọ ke rre .
U gha ku obọ gbe ba iran , umanmwẹ ọghe egbuẹ nọ , ediọn tobọ iran ghi vbe gha sọyẹnmwẹ iwinna iran .
De ere ne ọtẹn nokhuo ọkpa miẹn vbe iyobọ ne ediọn ni rre iko ru nẹẹn ?
Rhunmwuda emwi nọ sunu daa ọtẹn nokhuo ọkpa , ọ kegha lọghọe nọ gele sẹtin hoẹmwẹ e Jehova .
Ọtẹn nokhuo na keghi kha wẹẹ : “ Iro ghi haan mwẹ rhunmwuda ọlọghọmwa eso ni ka la gberra kevbe isievẹn ọvbehe ne I werriẹ aro daa , ọ keghi dewarorua wẹẹ , ọ khẹke ne I mu emwi nọ kpokpo mwẹ vbe orhiọn ma ediọn .
Iran ma gu mwẹ gui ra ne iran gha fi ọkpanike . Iran keghi ye ẹmwẹ igiọdu mu mwẹ orhiọn sotọ .
Vbene iwinna bun iran sẹ , ai miẹn iko ne iran i na nọ mwẹ vbene emwi ghi vbe ye mwẹ hẹ .
Rhunmwuda vbene emwi ghaa ye hẹ vbe arrọọ ọghomwẹ vbe ẹghẹ eso nọ gberra , I na do gha roro ẹre wẹẹ ima somwa ne Osanobua gha hoẹmwẹ ọnrẹn .
Sokpan , Osanobua keghi gu mwẹ rẹn wẹẹ , irẹn gele hoẹmwẹ mwẹ . Ediọn kevbe etẹn ni rre uwu iko ẹre ọ wa ya gha ru iyobọ mẹ vbe ẹghẹ hia .
I ghi werriegbe sẹ Osanobua rae . ”
18 , 19 .
De emwi nọ khọ sẹ obalọ ne a miẹn vbe a gha gbe ọmwa hin ọkhọ rre ?
Ru igiemwi yọ .
Ọ keghi si orriara vbe a gha gbe ọmwa hin ọkhọ rre sokpan obalọ ne a miẹn deghẹ a ma miẹn adia yi ẹre ọ khọ sẹ .
( Hib 12 : 11 ) Gi ima guan kaẹn igiemwi ọghe Keni kevbe Ọba e Zẹdẹkaia .
Vbe ẹghẹ ne Keni ya gha hoo nọ gbe Ebẹl rua rhunmwuda ohu dan nọ ghaa muẹn , Osanobua keghi bu ọre ude : ‘ Vbọzẹe ne ohu na muẹn yi ?
Ne aro ruẹ na khọrhiọuan vbe uhunmwu ?
U ma na fi ekhọe werriẹ , orukhọ hoo nọ kha yan ruẹ , sokpan ọ kere ne obọ ruẹ ke odukhunmwu nẹẹn . ’
( Gẹn 4 : 6 , 7 ) E Keni ma rhie ibude ne Osanobua rhie nẹẹn .
Ọ na gele gbe ọtiọnrẹn rua .
Te ọ rhie oya ye ozere ne ọ do nii ya sẹ ẹdẹ uwu ẹre !
( Gẹn 4 : 11 , 12 ) E Keni i ghẹ rri oya ohanabe vberriọ , a wẹ te ọ lele adia ọghe Osanobua .
E Zẹdẹkaia kegha re ọba dan , ọ na vbe gha re ọmwa avbiẹrẹ ne ẹi mwẹ ẹmwẹ obọ re .
Ẹghẹ ne emwi ya wegbe mu Ivbi Izrẹl ni rre Jerusalẹm ẹre ọ ya gha re ọba .
Ẹghẹ hia ẹre akhasẹ e Jerimaia ya gha tama Zẹdẹkaia nọ fi uyinmwẹ ọnrẹn werriẹ , sokpan ọ ma lele adia ọghe Jerimaia . Vbọ ghi kẹrikian ?
Ẹbe keghi rhuan rẹn .
( Jer 52 : 8 - 11 ) E Jehova ma zẹdẹ hoo ne ima rri oya vberriọ . — Tie Aizaia 48 : 17 , 18 .
De afiangbe ne emwa ni lele adia ọghe Jehova khian miẹn ?
De emwi nọ khian sunu daa emwa ne ẹi lele adia ọghe Jehova ?
Vbe ẹdẹnẹrẹ , emwa nibun i kae ye emwi ighẹ adia nọ ke obọ Osanobua rre , amaiwẹ te iran khian dia egbe iran .
Sokpan emwa vberriọ gha rherhe miẹn ne a ghae khẹ iran .
( Itan 1 : 24 - 31 ) Nọnaghiyerriọ , te ọ khẹke ne ima gha ‘ danmwehọ emwi ne a ma ima ẹre , ne ima mieke na gha wan . ’
Ebe Itan 4 : 13 keghi kha wẹẹ : “ Gha ye emwi ne u ruẹ hia rre .
Emwi ne u ruẹ re , ọre ẹdagbọn ruẹn — dae yi ẹse . ”
3 Vbene Ima Khian Ya Do Gha Re Emwa Ne A Gele Fan Vbe Imu
8 Gha Ga E Jehova Nọ Re Osa Nọ Fan Ọmwa Hin Imu Rre
Emwa nibun vbe uhunmwu otagbọn hia vbe ẹdẹnẹrẹ keghi hoo ne iran gha mwẹ afanvbimu sayọ .
Sokpan de aro nọ khẹke ne Ivbiotu e Kristi ya gha ghee afanvbimu ?
Ako iruẹmwi eva na gha rhan otọ re , evba ya afanvbimu ne gele gele kha kevbe vbene ima khian ya sẹtin gha mwẹ ọnrẹn hẹ .
Ma gha vbe ziro yan afiangbe ne ima miẹn vbe afanvbimu ne ima mwẹ nia kevbe iyobọ ne ima khian yae sẹtin ru ne emwa ọvbehe .
Ma gha vbe ruẹ vbene ima khian ya gha rhie uyi ne Jehova nọ re Osa nọ fan ọmwa hin imu rre .
13 Ikpia Ne A Zẹ Ye Ukpo — Wa Gha Miẹn Emwi Ruẹ Vbe Obọ E Timoti
15 Gha Ya Egbe Tae Jehova Nọ Re Osa Ne Ọ Rhie Igiọdu Ne Ọmwa
20 Uwa Gi Ima Gha Rhie Igiọdu Ne Egbe Sayọ
Ako iruẹmwi eva na rhiẹre ma vbene Jehova ya rhie igiọdu ne emwa rẹn ke ẹghẹ nẹdẹ do fi ẹdẹnẹrẹ kevbe odẹ ne eguọmwadia re ya lele igiemwi ọghẹe .
Ma gha vbe ziro yan evbọzẹe ne igiọdu ne a rhie ne egbe ne a de ọghe ẹgiẹgiẹ vbe ẹghẹ ne ima ye na .
25 Igbama , Wa Rhie Aro Tua Okhuo Ne Uwa Fian Ne Egbe Uwa Vbe Odẹ Ọghe Orhiọn
Igbama keghi miẹn afiangbe vbe iran gha rhiegba ye ugamwẹ e Jehova .
Ako iruẹmwi na gha ya ima rẹn , evbọzẹe ne ọ na khẹke ne ima fian okhuo ne egbe ima vbe ugamwẹ e Jehova vbe ima ghaa rre igbama kevbe ere ne a miẹn vbe a gha mu iwinna ikporhu iyẹn nọ maan ye okaro vbe arrọọ ọghe ima .
30 Inọta Ne Emwa Nọ
32 Inọta Ne Emwa Nọ
“ Deghẹ Ọmọ ghi fan uwẹ fua , u ghi do khian enọ yan egbe ẹre vbe ẹmwata . ” — JỌN 8 : 36 .
IHUAN : 54 , 36
Vbọ re afanvbimu nọ mwẹ okhioha ra nọ mwẹ ehe nọ sẹ ?
De vbene afanvbimu ne gelegele ya wii hẹ ?
De afanvbimu ne Jesu ru eyan rẹn ?
Vbe ima khian ya dọlegbe gha mwẹ ọnrẹn hẹ ?
1 , 2 . ( a ) De osẹ nọ rhiẹre ma wẹẹ emwa nibun hia vbe odẹ ke odẹ ne iran gha mwẹ afanvbimu ?
( b ) Vbọ mobọ kẹrikian ?
VBE ẹdẹnẹrẹ , emwa nibun keghi guan kaẹn afanvbimu kevbe asẹ nọ khẹke ne emwa hia gha mwẹ .
Emwa eso i zẹdẹ hoo ne emwi rhọkpa mu iran ye imu .
Iran ma hoo ne ọmwa rhọkpa gha yẹnyẹn iran mu otọ , ne a gha ya aro tila iran rua ra ne iran gha rre ivbabọ .
Eso keghi hoo ne a fan obọ re ne iran , ne iran mieke na sẹtin gha taa emwi nọ rhirhi khọn iran , ne iran ru azẹ nọ rhirhi khọn iran kevbe ne iran loo arrọọ vbe nọ khọn iran .
Ai miẹn ọmwa ne ẹi gualọ afanvbimu .
Emwa eso keghi gu Arriọba khọn , iran ghi gha guọghọ emwi rua ne iran mieke na fan egbe iran hin imu rre .
Uyinmwẹ ọkhọ vbenian gele ya emwa mwẹ afanvbimu ra ?
Hiehie ! Oya ọghe ohanabe kevbe uwu ẹre ọ si .
Ena ẹre ọ zẹe ne ai na muan ẹmwẹ ne Solomọn tae , vbe ọ khare wẹẹ : “ Agbọn na ne emwa eso na wa mwẹ ẹtin , emwa ọvbehe ghi gha sẹ usẹ lele iran . ” — Asan 8 : 9 .
De emwi ne ima gha ru nọ gha ya ima gha mwẹ afanvbimu kevbe ọyẹnmwẹ nọ sẹ otọ ẹko ?
Ukọ e Jems ya ima rẹn emwi kpataki nọ khẹke ne ima ru nọ gha ya ima gele gha mwẹ afanvbimu kevbe agbẹkunsotọ .
Ọ keghi kha wẹẹ : “ Ọmwa ne ọ gbe aro ke otọ ghe uhi ne ọ gbae ne ọ ya ọmwa khian nọ yan egbe ẹre , ne ọ rhiẹre ye ekhọe vbe ẹghẹ hia . . .
Osanobua gha fiangbe ọmwa vberriọ vbe emwikemwi ne ọ rhirhi gha ru . ”
( Jems 1 : 25 ) E Jehova ne ọ yi uhi nọ gbae na , rẹn emwi ne ima gele gualọ nọ gha ye ima gha sẹ ọyẹnmwẹ kevbe nọ gha ya arrọọ ọghe ima gha mwẹ evbọ demu .
Vbe Jehova yi Adam vbe Ivi , afanvbimu kevbe emwi hia nọ gha ya iran gha sọyẹnmwẹ , ẹre ọ ya fiangbe iran .
De afanvbimu ne Adam kevbe Ivi ghaa mwẹ ?
( Ghee efoto nọ rre omuhẹn . )
Ma gha tie ebe Gẹnẹsis , uhunmwu ẹnrẹn ọkpa kevbe eva , ma gha bẹghe ẹre wẹẹ , Adam vbe Ivi wa gele gha mwẹ afanvbimu ne ima i mwẹ vbe ẹdẹnẹrẹ .
Iran ghaa mwẹ emwi hia ne iran gualọ , ohan emwi rhọkpa ma zẹdẹ gha mu iran , ọmwa rhọkpa ma vbe gha ya obọ yẹnyẹn iran mu otọ .
Yevbesọni , iran ma vbe gha si osi ye ẹmwẹ iwinna ne iran gha ru , ne iran khian ya gha miẹn evbare ẹdẹ , osi emianmwẹ kevbe ọghe uwu ma vbe gha rrọọ .
( Gẹn 1 : 27 - 29 ; 2 : 8 , 9 , 15 ) Te ọ na ghi rhiema wẹẹ , afanvbimu ne ẹi mwẹ okhiẹ oha ẹre Adam kevbe Ivi ghaa mwẹ ra ?
Gi ima ziro yan rẹn .
De iziro nọ ma gba ne emwa nibun mwẹ vbekpae afanvbimu ? Vbọ khian ya emwa gele gha mwẹ afanvbimu ?
Emwa nibun vbe ẹdẹnẹrẹ keghi roro ẹre wẹẹ , ọmwa nọ ru emwi nọ rhirhi khọn rẹn , vbe ne ẹi na ghee iyeke , ọre ọmwa nọ gele mwẹ afanvbimu .
The World Book Encyclopedia keghi kha wẹẹ : “ Afanvbimu ọre ne a sẹtin gha muẹn sẹ ighẹ azẹ ne a ru . ”
Ọna vbe rhie tẹ wẹẹ : “ Emwa gha sẹtin gha mwẹ afanvbimu deghẹ arriọba ma na gha yi uhi ne ẹi mwẹ esa ra ne ẹi gie emwa zẹ obọ zẹ owẹ . ”
Ọna rhie ma wẹẹ , ne emwi miẹke na gele gha khian ẹse , te ọ khẹke ne emwa hia gha mwẹ uwu ne iran khian sẹ .
Inọta nọ ghi rre evba nia ọre wẹẹ : De ọmwa nọ gele mwẹ asẹ ne a ya tae wẹẹ uhi ne a yi khẹke ra ọ ma khẹke ?
( a ) Vbọzẹe ne a na miẹn wẹẹ , e Jehova ọkpa ẹre ọ mwẹ afanvbimu ne ẹi mwẹ okhiẹ oha ?
( b ) De afanvbimu nọ khẹke emwa nagbọn ?
Vbọzẹe ? Ọ khẹke ne ima rẹn wẹẹ , e Jehova ọkpa ẹre ọ mwẹ afanvbimu ne ẹi mwẹ okhiẹ oha .
Vbọzẹe ?
Rhunmwuda , irẹn ọre Ayi nọ yi emwi hia , irẹn ẹre ọ vbe re Osa ne Oghodua nọ khaemwisẹ yan agbọn vbe ẹrinmwi .
( 1 Tim 1 : 17 ; Arhie 4 : 11 ) Ọba e Devid keghi ye ẹmwẹ urhomwẹ gie vbene Jehova kpọlọ sẹ hẹ kevbe ukpo nọ ghi yo sẹ ne Jehova ne a zẹ .
( Tie 1 Krọnikol 29 : 11 , 12 . )
Ọ na rhiema wẹẹ , ọ mwẹ eke nọ sẹ ighẹ afanvbimu ne evbayi hia mwẹ .
Ọ khẹke ne ima rẹn wẹẹ , e Jehova ọkpa ẹre ọ mwẹ asẹ ne a ya yi uhi ne emwa nagbọn , irẹn ẹre ọ vbe mwẹ asẹ ne a ya tae eke nọ khẹke ne iran khian sẹ .
Erriọ e Jehova vbe ya vin uwu ye otọ ne Adam kevbe Ivi vbe ọ yi iran , ne iran mieke na rẹn wẹẹ , ọ mwẹ eke nọ khẹke ne iran khian sẹ .
De emwi eso ne ima ru vbe odẹ ọghe a biẹ ọmwa biẹ nọ sẹ ima ọyẹnmwẹ ?
Adam kevbe Ivi ghaa mwẹ afanvbimu ne gele gele vbene iran te sọtẹ , sokpan afanvbimu nii , ghaa mwẹ eke nọ sẹe .
Ọ mwẹ emwi eso ne iran ghaa ru vbe odẹ ọghe a biẹ ọmwa biẹ , iran vbe gha ya ẹwaẹn obọ iran ru eso , sokpan iran ma ru ẹre gberra egbe .
Vbe igiẹmwi , iran ghaa hiọnrọn , iran ghaa rri evbare , iran vbe gha vbiẹ .
Ena ya iran khian emwa ne ẹi ghi mwẹ afanvbimu ra ?
Hiehie ! Te iran ghaa sọyẹnmwẹ ena hia rhunmwuda erriọ Osanobua ya yi emwa nagbọn .
( Psm 104 : 14 , 15 ; Asan 3 : 12 , 13 ) Te ima hia gbọyẹmwẹ ye ẹhoho ne khuẹrhẹ , evbare nọ rhiẹnrhiẹn , erriọ vbe ye vbe ima gha vbiẹ ẹse .
Oghọghọ ẹre ima ya ru ena hia , erriọ vbe gha ye ne Adam kevbe Ivi .
De iyi ne Osanobua yi ne evbibiẹ ima nokaro ?
Vbọzẹe ne ọ na yi iyi nii ?
E Jehova ẹre ọ wa tama Adam kevbe Ivi ne iran biẹlẹ emọ , ne uniẹn emwa nagbọn do gba ehe hia vbe uhunmwu otagbọn , ne iran vbe gha gbaroghe agbọn na .
( Gẹn 1 : 28 ) Iyi na mu idobo ye afanvbimu ne iran ghaa mwẹ ra ?
Ẹo .
Te Jehova yi iyi na , ne Adam kevbe Ivi mieke na gha mwẹ obọ vbe emwamwa ọghe Osanobua , ọni ọre nọ ya agbọn na khian Paradais , ne emwa ni gbae gha rrọọ vbe etẹbitẹ .
( Aiz 45 : 18 ) Vbe ẹdẹnẹrẹ , emwa ni ma rhie okhuo ra ni ma rọnmwẹ ọdọ ma rraa uhi e Jehova , erriọ vbe ye deghẹ emwa ru orọnmwẹ sokpan iran ma biẹ .
Ọrheyerriọ , emwa ye ru orọnmwẹ , iran ye biẹlẹ emọ , agharhemiẹn wẹẹ isievẹn lelẹe khian .
( 1 Kọr 7 : 36 - 38 ) Vbọzẹe ne emwa na ye ru orọnmwẹ biẹlẹ emọ ?
Rhunmwuda iran yaro yọ wẹẹ oghọghọ , kevbe agbẹkunsotọ ẹre iran khian lae miẹn .
( Psm 127 :⁠ 3 ) Akpawẹ te Adam kevbe Ivi họn ẹmwẹ ne Osanobua , te iran gha te sọyẹnmwẹ orọnmwẹ ọghe iran vbe etẹbitẹ .
Vbọzẹe ne ọ na khẹke ighẹ iyi ne Jehova yi ne Adam vbe ebe Gẹnẹsis 2 :⁠ 17 ?
E Jehova keghi yi iyi ọvbehe ne Adam kevbe Ivi , ọ na vbe tama iran emwi nọ gha kẹrikian vbe iran gha rhie owẹ gberra re .
Ọ keghi kha wẹẹ : “ Sokpan , ọnii ne ọ rhie ẹwaẹn ne a ya rẹn emwi nọ maan kevbe ne ẹi maan ne ọmwa , ghẹ rri ọmọ rẹn . U gha rri ọre , u gha wu ẹdẹ ne ẹdẹrriọ zẹẹ . ”
( Gẹn 2 : 17 ) Ọ gha gia na kha wẹẹ iyi na i mwẹ esa nọ ye ra ọ ma khẹke ?
Ọ mu idobo ye afanvbimu ọghe Adam kevbe Ivi ra ?
Hiehie !
Emwa nibun ni tie Baibol dinmwi vbe owebe nọ yo keghi kha wẹẹ , te uhi nii ne Osanobua yi wa gbe ye uviẹn .
Ọkpa vbọ keghi kha wẹẹ : “ Iyi ne Osanobua yi vbe ebe Gẹnẹsis 2 : 16 , 17 rhiẹre ma wẹẹ , Osanobua ọkpa ẹre ọ rẹn emwi nọ maan ne emwa agbọn . . . irẹn ẹre ọ vbe rẹn emwi ne ẹi maan . . . ne iran .
Nọnaghiyerriọ , ne iran mieke na miẹn afiangbe ọghe Osanobua , te iran gha họn ẹmwẹ nẹẹn , iran ghi vbe mu ẹtin yan rẹn .
Deghẹ iran ma ru vberriọ , Osanobua ghi sẹ iran rae ne iran ya ekhọe obọ iran gha ru azẹ . . . ne egbe iran . ”
Vbene ẹmwata , ọna ọre emwi ne emwa nagbọn i gele sẹtin tobọ iran ru .
Azẹ ne Adam kevbe Ivi ru keghi zẹ ẹbe !
( Ghee okhuẹn 9 - 12 )
De alughaẹn nọ rre asẹ ne a ya zẹ ne egbe ọmwa kevbe asẹ ne a ya kha wẹẹ , ọ na ọre emwi nọ maan ra ne ẹi maan ?
Emwa eso sẹtin gha roro ẹre wẹẹ iyi ne Jehova yi ne Adam ma kie ẹkpotọ nẹẹn ya gha ru emwi ne ọ khọn rẹn .
Emwa vberriọ ma rẹn alughaẹn nọ rre asẹ ne a ya zẹ ne egbe ọmwa kevbe asẹ ne a ya kha wẹẹ , ọ na ọre emwi nọ maan ra ne ẹi maan . Adam kevbe Ivi ghaa mwẹ asẹ ne a ya zẹ ne egbe ọmwa .
Obọ iran ẹre ọ ghaa ye deghẹ iran gha họn ẹmwẹ ne Osanobua ra deghẹ iran gha sọtẹ daa re .
Sokpan , e Jehova ọkpa ẹre ọ mwẹ asẹ ne a ya tae wẹẹ , emwi maan ra ẹi maan .
Vbe ima ya rẹn hẹ ? Rhunmwuda emwi nọ sunu vbe ogba ọghe Idẹn .
E Jehova ẹre ọ tama Adam wẹẹ , ọ mwẹ erhan ọkpa vbuwe ogba nii , nọ mudia ye “ ẹwaẹn nẹ a ya rẹn emwi nọ maan ke ne ẹi maan . ”
( Gẹn 2 : 9 ) Vbene ẹmwata , ma i wa rẹn vbe nọ khian de hẹ ighẹ azẹ ne ima rhirhi gha ru , amaiwẹ te ima khian sẹtin dia re ne azẹ hia ne ima ru gha dunna ne ima .
Ọna ọre zẹe ighẹ , emwa nibun gha ya ekhọe nọ maan ru azẹ nẹ , emwi ohanabe ghi ye kẹrikian .
( Itan 14 : 12 ) A ma gba ọghomwa ẹre ọ mobọ si emwi vbenian .
Ọna ẹre ọ si ẹre ne Jehova na yi iyi ne Adam vbe Ivi .
Te ọ yae maa iran emwi kpataki , ọni ọre wẹẹ , iran gha lele adia ọghe Osanobua , ẹre iran khian na gele gha mwẹ afanvbimu .
De emwi ne evbibiẹ ima nokaro ghi ru ?
11 , 12 .
Vbọzẹe ne ọ na zẹ ẹbe ighẹ azẹ ne Adam vbe Ivi ru ?
Ru igiemwi yọ .
Evbibiẹ ima keghi sọtẹ daa Osanobua .
Esu na ya ẹkẹ vbe ero muẹn Ivi rẹrẹ .
Ọ keghi kha wẹẹ : “ Wa gha rri ọre , wa gha do gha ye vbe Osanobua , wa ghi do gha rẹn emwi nọ maan ke ne ẹi maan zẹ vbene irẹn yẹ . ”
( Gẹn 3 : 5 ) Adam kevbe Ivi gele do gha mwẹ afanvbimu ne iran te yaro yi ra ?
Hiehie !
Aro keghi do gbannọ iran , vbe iran ghi do rẹn wẹẹ , ọmwa gha sọtẹ daa Osanobua , te ọ zẹ ẹbe .
( Gẹn 3 : 16 - 19 ) Vbọzẹe ne ọ na yerriọ ?
Rhunmwuda , e Jehova ẹre ọ mwẹ asẹ ne a ya tama emwa nagbọn ehe ne iran gha khian sẹ , irẹn ẹre ọ vbe mwẹ asẹ ne a ya tae wẹẹ , emwi maan ra ẹi maan , emwa nagbọn i mwẹ asẹ vberriọ . — Tie Itan 20 : 24 ; Jerimaia 10 : 23 .
Ma sẹtin ya ọna gie ọmwa nọ fi okọ ẹhoho khian .
Ne ọ mieke na sẹtin sẹ eke nọ rrie vbe egbe hẹnnẹdẹn , te ọ khẹke ne ọ la uviẹn ne a kpasẹ yi .
Emadogua ne avbe umẹwaẹn da ru ladian nia , ẹre ọmwa ne ọ fi okọ ẹhoho ya dia egbe ẹre .
Emadogua na , ẹre emwa ni dia okọ ẹhoho , vbe ehe ne okọ ẹhoho na kun sie , vbe ya dia ọmwa ne ọ fi okọ ẹhoho khian , ne ẹi ghẹ mieke na baeku ighẹ uviẹn nọ khẹke ne ọ la sẹ ehe nọ rrie .
Sokpan , deghẹ ọmwa ne ọ fi okọ ẹhoho nii khian ma kue lele adia na rhie nẹẹn , ẹbe sẹtin rhuan rẹn .
Erriọ Adam vbe Ivi vbe ya hee ẹmwẹ ye Osanobua ọbọ .
Vbọ ghi kẹrikian ?
Orukhọ kevbe uwu ọre ẹbe nọ rhuan iran . Orukhọ kevbe uwu ẹre emọ ne iran biẹlẹ ghi re vbe ukhu .
( Rom 5 : 12 ) Afanvbimu ne gele gele keghi wii Adam kevbe Ivi rhunmwuda , te iran ghaa hoo ne iran kha yan egbe iran .
13 , 14 .
Vbe ima khian ya sẹtin do gha mwẹ afanvbimu ne gele gele hẹ ?
Emwa nibun keghi roro ẹre wẹẹ , ọmwa ghaa mwẹ afanvbimu ne ẹi mwẹ okhiẹ oha , ẹre egbe na rọkhọe , sokpan iziro nii ma gba .
Ẹmwata nọ wẹẹ , ọmwa nọ mwẹ afanvbimu ọghe ẹmwata keghi sọyẹnmwẹ arrọọ , sokpan de vbene agbọn na gha te gha ye hẹ deghẹ uhi rhọkpa i rrọọ , nọ ya ọmwa rẹn ehe nọ khẹke nọ khian sẹ ?
Ọna ẹre ọ zẹe ne The World Book Encyclopedia na kha wẹẹ : “ Uhi nọ rre otọ ẹvbo ughughan keghi lọghọ ne a rẹn otọ re rhunmwuda te a avbe uhi na gbogba gae asẹ ne emwa mwẹ , ẹre ọ vbe ya emwa rẹn ehe nọ khẹke ne iran khian sẹ . ”
Ẹi re avbiẹ uhi ẹre otọ ẹvbo ughughan mwẹ , erriọ avbe uhi na vbe ya lọghọ na rẹn otọ re .
Ọna ẹre ọ zẹe ne avbe omugui kevbe avbe ọbuohiẹn ni rhan otọ re na vbe bun vbe otọ ẹvbo ughughan .
Jesu keghi maa ima emwi ne ima gha ru ne ima mieke na gele gha re emwa na fan vbe imu .
Ọ keghi kha wẹẹ : “ Adeghẹ uwa ya emwi ne I ma uwa re gha ru emwi , erhuanegbe mwẹ wa gele khin . Wa gha rẹn ẹmwata ne ọ rrọọ , ẹmwata nii , gha ya uwa khian enọ yan egbe ẹre . ”
( Jọn 8 : 31 , 32 ) Ne ima mieke na gha mwẹ afanvbimu ne gele gele , emwi eva ẹre ọ khẹke ne ima ru : Okaro , ma ghi miẹn imamwaemwi ọghe ẹmwata yi ; nogieva , ma ghi do gha re erhuanegbe Jesu .
Ena ẹre ọ khian ya ima gha re emwa na gele fan vbe imu .
Sokpan , de emwi nọ mu ima ye imu ?
Jesu keghi rhan otọ re vbenian : “ Ọmwa ne ọ rhirhi ru orukhọ , ọviẹn orukhọ nọ .
Deghẹ Ọmọ ghi fan uwẹ fua , u ghi do khian enọ yan egbe ẹre vbe ẹmwata . ” — Jọn 8 : 34 , 36 .
De vbene afanvbimu ne Jesu ru eyan rẹn khian ya ya ima khian emwa na gele fan vbe imu hẹ ?
Vbene ẹmwata , afanvbimu ne Jesu wẹẹ erhuanegbe ẹre khian gha mwẹ ẹre ọ maan sẹ ne emwa nagbọn khu khian vbe ẹdẹnẹrẹ .
Vbe Jesu khare wẹẹ : “ Deghẹ Ọmọ ghi fan uwẹ fua , u ghi do khian enọ yan egbe ẹre vbe ẹmwata , ” vbe ọ yae kha ?
Te ọ ghaa guan kaẹn vbene ọ khian ya fan ima hin imu ọghe orukhọ rre hẹ rhunnwuda imu ọghe orukhọ ẹre ọ ghi khọ sẹ imu hia ne emwa nagbọn he rri oya re .
Eviẹn orukhọ ẹre ima khin rhunmwuda orukhọ ẹre ọ si ẹre ne ima na re emwa ni ma gba , ẹre ọ vbe si ẹre ne ima i na sẹtin ru emwi nọ khẹke ne ima ru .
Emwi ne ọna ghi si yi ima egbe ọre orriara ọghe ekhọe , usẹ , iro nọ han ọmwa kevbe uwu .
( Rom 6 : 23 ) Ukọ e Pọl tobọre miẹn obalọ ne orukhọ si ye ọmwa egbe .
( Tie Rom 7 : 21 - 25 . )
Osanobua gha ghi fan ima hin ẹtin orukhọ rre nẹ , ẹre ima khian na do gha mwẹ egbe afanvbimu ne Adam kevbe Ivi ghaa mwẹ .
Vbe ima khian ya do gha re emwa ne a gele fan vbe imu hẹ ?
Jesu keghi kha wẹẹ , “ Adeghẹ uwa ya emwi ne I ma uwa re gha ru emwi , erhuanegbe mwẹ wa gele khin . ” Vbe Jesu a ya ẹmwẹ na kha ?
Evbọ yae kha ọre wẹẹ , ọ mwẹ emwi eso nọ khẹke ne ima ru ne ima mieke na gha mwẹ afanvbimu imu .
Zẹvbe Ivbiotu e Kristi ni ya egbe fiohan ne Jehova nẹ , ma i ghi mu ọghe enegbe ima ye okaro , iyi ọghe Jesu ẹre ima ghi ya ru emwi vbe arrọọ ọghe ima .
( Mat 16 : 24 ) Zẹvbe ne Jesu ru eyan rẹn , ma gha do gha re emwa na gele fan vbe imu , vbe Osanobua gha ghi fan ima hin imu ọghe orukhọ rre nẹ , lekpae izọese adẹwerriegbe ọghe Jesu .
( a ) De emwi nọ khian ye arrọọ ọghe ima gha mwẹ evbọ demu ?
( b ) Vbe ima khian ziro yan vbe ako iruẹmwi nọ ghi lele ọna ?
Ma gha gele miẹn imamwaemwi ọghe ẹmwata yi , ọ gha ya arrọọ ọghe ima gha mwẹ evbọ demu .
Ọ gha vbe ye ima gha re emwa na gha gele fan hin ẹtin orukhọ kevbe uwu rre .
( Tie Rom 8 : 1 , 2 , 20 , 21 . )
Vbe ako iruẹmwi nọ ghi lele ọna , ma gha ziro yaẹn vbene ima khian ya gha loo ẹre ẹse , ighẹ afanvbimu ne ima mwẹ nia , ne ima mieke na sẹtin gha rhie uyi ne Jehova vbe etẹbitẹ , rhunmwuda , irẹn ọre Osa nọ gele fan emwa hin imu rre .
“ Ehe ke ehe ne orhiọn Nọyaẹnmwa rhirhi gha ye , a yan egbe ọmwa rre evba . ” — 2 KỌR 3 : 17 .
IHUAN : 49 , 73
De odẹ eso ne orhiọn nọhuanrẹn ọghe Jehova he ya fan ima hin imu rre ?
De emwi nọ khẹke ne ima ru ne ima ghẹ mieke na loo afanvbimu nọ ke obọ Osanobua rre ghee ihan ?
De odẹ nọ khẹke ne ima ya gha loo afanvbimu nọ ke obọ Osanobua rre ?
1 , 2 . ( a ) Vbọzẹe ne ẹmwẹ eviẹn kevbe afanvbimu na wa gha kpokpo emwa nibun vbe orhiọn vbe ẹghẹ nii ?
( b ) De ọmwa ne Pọl wẹẹ ọre Ẹzi ọghe afanvbimu ne gele gele ?
E ROM ẹre Ivbiotu e Kristi nibun ghaa ye vbe orre ne okaro .
Te Ivbi e Rom wa gha hio rhunmwuda uhi ne iran mu gbọọ , odẹ ne iran ya buohiẹn kevbe afanvbimu ne iran mwẹ .
Sokpan , eviẹn ẹre ọ mobọ gha miẹn ẹsọn vbe ehe ne otọ Arriọba e Rom sẹe , kevbe ehe ne ọ rhanmwẹ .
Ọ mwẹ ẹghẹ ne a ya miẹn wẹẹ , a gha ghae Arriọba e Rom ye ihe eha , obọ ọkpa vbọ kegha re eviẹn .
Rhunmwuda ọna , emwi ne emwa kẹkan kevbe Ivbiotu e Kristi wa mobọ gha mu roro vbe ẹghẹ nii , ọre vbene eviẹn khian ya do gha mwẹ afanvbimu hẹ .
Ukọ e Pọl wa mobọ guan kaẹn afanvbimu vbe ebe nọ gbẹnnẹ .
Sokpan , ẹi re te Pọl ghaa hoo nọ fi emwamwa ọghe arriọba werriẹ ne emwi mieke na dunna ne emwa vbe ẹghẹ nii rhunmwuda , afiwerriẹ vberriọ ẹre emwa nibun wa gha gualọ vbe ẹghẹ nii .
Ukọ e Pọl kevbe etẹn ni ghaa rrọọ vbe ẹghẹ nii rẹnrẹn wẹẹ , arriọba emwa nagbọn i sẹtin gele fan emwa hin imu rre .
Rhunmwuda ọni , iran keghi rhie aro tua iwinna ikporhu iyẹn nọ maan ọghe Arriọba Osanobua .
Iran na vbe gha maa emwa re vbene izọese adẹwerriegbe ọghe Jesu Kristi ru ekpataki sẹ hẹ . Vbe ebe ne ukpogieva ne Pọl gbẹn gie etẹn vbe Kọrinti , ọ keghi gi iran rẹn , ọmwa nọ re Ẹzi ọghe afanvbimu ne gele gele .
Ọ keghi kha wẹẹ : “ Orhiọn . . . ọre Nọyaẹnmwa [ khin ] .
Ehe ke ehe ne Orhiọn Nọyaẹnmwa a rhirhi gha ye , a yan egbe ọmwa rre evba . ” — 2 Kọr 3 : 17 .
3 , 4 . ( a ) Vbọ ye Pọl gbẹn ẹmwẹ nọ rre ebe 2 Kọrinti 3 : 17 ?
( b ) Vbọ khẹke ne ima ru ne Jehova mieke na fan ima hin imu rre ?
Vbe ebe ne ukpogieva ne Pọl gbẹn gie etẹn ni rre Kọrinti , ọ keghi ya unu kaẹn vbene ugbaro e Mozis ghaa fi wainwain hẹ , vbe odibo e Jehova ghi gu ẹre guan fo nẹ vbe uhunmwu Oke Saina .
Ivbi Izrẹl ghi bẹghe ugbaro e Mozisi , orrirri keghi gbe kuọ iran , ẹre Mozisi na ghi mu ukpọn gue aro .
( Ẹks 34 : 29 , 30 , 33 ; 2 Kọr 3 : 7 , 13 ) Sokpan ukọ e Pọl keghi rhan otọ re vbenian .
Ọ wẹẹ , ọmwa gha werriẹ aro ghee ehe ne Jehova ye , ọ ghi yevbe ne a “ rhie ukpọn nii hin . ”
( 2 Kọr 3 : 16 ) De emwi ne Pọl ya ọna kha ?
Zẹvbe ne ima ruẹ ọre vbe ako iruẹmwi nọ lae , e Jehova ọkpa ẹre ọ mwẹ afanvbimu ne ẹi mwẹ okhiẹ oha .
Rhunmwuda ọni , a ma taa ohoghe vbe a gha kha wẹẹ , “ ehe ke ehe ” ne Jehova ye kevbe ehe ne orhiọn ọnrẹn “ rhirhi gha ye ” afanvbimu rre evba .
Ne Jehova mieke na fan ima hin imu rre , te ima gha “ werriẹ aro ghee ehe ” nọ ye , ọni nọ wẹẹ , ma gha gu ẹre mu obọ .
Ivbi Izrẹl ni ghaa rre uwu ato vbe ẹghẹ nii ma gha ye aro ne Jehova ya ghee emwi ghee ẹre .
Ekhọe nọ rri ẹre iran ghaa mwẹ .
Te ọ yevbe na mu emwi gue iran ekhọe rhunmwuda , e Jehova ghi fan iran hin imu rre nẹ vbe Igipt , iran na gha loo afanvbimu nii ya ru ọghe enegbe iran . — Hib 3 : 8 - 10 .
( a ) De aro afanvbimu ne Jehova rhie ne ọmwa ?
( b ) Vbe ima ya rẹn hẹ wẹẹ , ọmwa sẹtin gha re ọviẹn ra oleghan , ọ ye gha sọyẹnmwẹ afanvbimu nọ ke obọ Osanobua rre ?
( c ) De inọta ne ima khian zẹ ewanniẹn yi ?
Afanvbimu ne Jehova ya orhiọn nọhuanrẹn ọghẹe rhie ne ọmwa gberra ne a fan ọmwa hin imu ọghe ọviẹn rre .
Emwa nagbọn i sẹtin fan ọmwa hin imu ne a guan kaẹn na rre .
E Jehova ọkpa ẹre ọ mwẹ ẹtin ne a ya fan emwa hin ẹtin orukhọ kevbe uwu rre , irẹn ọ vbe fan ọmwa hin imu ọghe ugamwẹ ohoghe rre . ( Rom 6 : 23 ; 8 : 2 ) Ọna ọre afanvbimu ne gele gele !
Ai miẹn emwi ne a ya gie ẹre .
Yevbesọni , ọmwa gha sẹtin gha sọyẹnmwẹ afanvbimu na , ọ gha khọn rẹn nọ gha re ọviẹn ra oleghan .
( Gẹn 39 : 20 - 23 ) Ọna keghi vẹẹ ne ima rẹn vbe emwi ẹwaẹn ọghe Ọtẹn Nokhuọ Nancy Yuen kevbe Ọtẹn Nokpia Harold King .
A keghi mu Iran eva khui ye eghan vbe owara ukpo nibun rhunmwuda , iran ma kue siẹn ugamwẹ Jehova .
U gha miẹn emwi ẹwaẹn ọghe iran vbe JW Broadcasting .
( Gha rrie INTERVIEWS KEVBE EXPERIENCES > ENDURING TRIALS . )
Nia , ma gha ziro yan inọta eva : Okaro , vbe ima khian ya rhiẹre ma hẹ , wẹẹ ima ya aro nọ ghan ghee afanvbimu ne ima mwẹ ?
Vbe ima khian ya gha loo ẹre ẹse hẹ ighẹ afanvbimu na ?
De vbene Ivbi Izrẹl ya rhiẹre ma wẹẹ emwa ẹsoghodan ẹre iran khin ?
Ma gha gele rẹn vbene ẹse ne a ru ne ima ru ekpataki sẹ hẹ , ẹre ima khian na gbọyẹmwẹ yọ .
Vbe Jehova fan Ivbi Izrẹl hin imu rre vbe Igipt , iran ma zẹdẹ gbọyẹmwe yọ .
Uki eso ẹre ọ he gberra vbe Ivbi Izrẹl suẹn gha vian wẹẹ , iran i ghi miẹn ọnrẹn re , ighẹ aro evbare ne iran te gha miẹn re vbe Igipt . Iran ma gbọyẹmwẹ ye evbare ne Jehova kpemehe ẹre , iran na kue gha hoo ne iran werriegbe gha rrie Igipt .
Ai ghẹ ru ẹre Ivbi Izrẹl ru rhunmwuda , umwẹkhẹn , ogi , ebe afọ , alubarha kevbe ohọ ne iran ghaa re vbe Igipt na do ru ekpataki sẹ afanvbimu ne iran ghi gha mwẹ ne iran ya ga e Jehova .
Ẹkhabe ne ohu iran na kakabọ gha mu e Jehova .
( Nọm 11 : 5 , 6 , 10 ; 14 : 3 , 4 ) Emwi kpataki ẹre ima ruẹ re vbe okha na .
De vbene Pọl ya rhie owẹ lele adia ọghẹe nọ rre ebe 2 Kọrinti 6 : 1 ? Vbe ima khian ya ya egbe ta re hẹ ?
Ukọ e Pọl keghi rhie adia ne Ivbiotu e Kristi , ne iran ghẹ yae rẹghẹrẹ ighẹ afanvbimu ne Jehova ye Jesu Kristi kpemehe ẹre .
( Tie 2 Kọrinti 6 : 1 . )
Ọmwa nọ ma gba ẹre Pọl ghaa khin , nọnaghiyerriọ , te ọ vbe gha rre ototọ ẹtin ọghe orukhọ kevbe uwu .
Ọna ma ya ẹko gha rhiẹnrhiẹn ọnrẹn hiehie .
Ọrheyerriọ , ọ keghi kha wẹẹ : “ Ekpọnmwẹ nọ ne Osanobua , vbekpa Nọyaẹnmwa Jesu Kristi ! ”
Vbọ ye Pọl taa ẹmwẹ na ?
Ọ keghi rhan otọ re wẹẹ : ‘ Uhi ọghe orhiọn nọ ya ọmwa mwẹ arrọọ vbe a gha ya egbe ba Kristi , fan mwẹ ye otọ nẹ , vbe obọ uhi ọghe orukhọ kevbe uwu . ’
( Rom 7 : 24 , 25 ; 8 : 2 ) Ma gha lele igiemwi ọghe Pọl , te ima khian vbe gha gbọyẹmwẹ ye emwamwa ọghe izọese adẹwerriegbe ne Jehova ru ya fan ima hin imu ọghe orukhọ kevbe uwu rre .
Ọna ẹre ọ zẹe ne ima na ya ekhọe ọguọmwaziro nọ hianrẹn ga Osanobua .
Ọna keghi ya ima sọyẹnmwẹ . — Psm 40 : 8 .
Ghẹ loo afanvbimu ne u mwẹ ghee ihan , gha loo ẹre vbe odẹ nọ ghi maan sẹ vbe ugamwẹ e Jehova ( Ghee okhuẹn 8 - 10 )
8 , 9 . ( a ) De vbene Pita ya ya obọ sekhae ne ima hẹ vbe nọ dekaan odẹ ne ima ya loo afanvbimu ?
( b ) De emwi eso nọ gha sẹtin ya ima loo afanvbimu ne ima mwẹ ghee ihan ?
Agharhemiẹn wẹẹ te ọ khẹke ne ima gha gbọyẹmwẹ ye afanvbimu nọ ke obọ Osanobua rre , ọ vbe khẹke ne ima gha begbe ne ima ghẹ ya loo ẹre ghee ihan .
Ọna ẹre ọ si ẹre ne ukọ e Pita na ya obọ sekhae ne ima wẹẹ , ne ima ghẹ rhunmwuda afanvbimu ne ima mwẹ gha yin uyinmwẹ nọ ma khẹke .
( Tie 1 Pita 2 : 16 . )
Ọna keghi ye ima re rre emwi nọ sunu daa Ivbi Izrẹl vbe ato .
Emwi nọ sunu daa iran sẹtin vbe sunu daa ima vbe ẹdẹnẹrẹ deghẹ ima ma begbe rhunmwuda , Esu sẹtin ya oyọnyọn ọghe ukpọn ne a yọ , evbare , irọkhegbe kevbe emwi ọvbehe mu ima rẹrẹ .
Ọna ọre obẹlẹ ne emwa ni do okpe ẹki okpe ere loo .
Emwa ni mose ẹre iran loo ya wewe emwi ne iran khiẹn .
Iran ghi gha yae wewe vbene a miẹn wẹẹ , a ma na dẹ emwi ne iran khiẹn egbe i ghi rọkhọ ọmwa .
Deghẹ ima ma begbe vbe emwi vbenian , ma sẹtin loo afanvbimu ne ima mwẹ ghee ihan .
Adia ne Pita rhie ne Ivbiotu e Kristi vbe dekaan asefẹn ọvbehe vbe arrọọ ọghe ima , vbene a ghee owebe ne a yo kevbe iwinna ne ima hoo ne ima ru .
Vbe igiemwi , emwa keghi kpikpi igbama ni ye rre owebe ne ukpogie eva , ne iran hia vbe odẹ ke odẹ , ne iran mieke na sẹtin lae owebe nọ yo ne a họn usi ẹre rre .
Emwa vberriọ keghi tama iran wẹẹ , iran gha sẹtin yo owebe vberriọ ladian , ẹre iran khian na miẹn iwinna nọ maan ne a na miẹn usugi igho .
Ayahọmwaehọ eso gele rrọọ nọ rhiẹre ma alughaẹn ne gẹdẹgbẹe nọ rre igho ne emwa ni yo owebe nọ yo miẹn kevbe emwa ni ima yo .
Emwi vbenian , ẹre ọ ya igbama nibun hoo ne iran yo owebe nọ yo , ne iran mieke na do gha re emwa ne obọ sẹ ọre vbe arrọọ ọghe iran .
Sokpan , de emwi nọ khẹke ne igbama vbenian kevbe evbibiẹ iran kọ ye orhiọn ?
De emwi nọ khẹke ne ima gha yerre deghẹ ima khian ru azẹ vbe emwi eso nọ kaẹn ima ?
Emwa eso sẹtin gha roro ẹre wẹẹ , ọ ma kaan ọmwa rhọkpa ighẹ azẹ ne iran rhirhi ru , nọ dekaan owebe ne a yo ra iwinna ne ọmwa hoo nọ ru , sokpan ne ekhọe ọguọmwaziro ọghe iran kue yọ . Ughaghe ẹmwẹ ne Pọl tama etẹn ni rre Kọnrinti , ẹre ọ rre emwa vbenian ekhọe .
E Pọl keghi kha wẹẹ : “ Vbọzẹe ne ekhọe ọmwa ọvbehe gha na mu idobọ yọmwẹ egbe vbe emwi ne I ru yi ? ”
( 1 Kọr 10 : 29 ) Ẹmwata nọ wẹẹ ima gele mwẹ asẹ ne a ya ru azẹ ne egbe ima , vbe nọ dekaan owebe ne a yo kevbe iwinna ne ima hoo ne ima ru . Sokpan , ọ khẹke ne ima gha yerre wẹẹ , afanvbimu ọghe ima mwẹ eke nọ sẹe kevbe wẹẹ , emwi ne ima kọe ẹre ima khian vbe rhọ .
Ọna ẹre ọ zẹe ne Pọl na ka kha wẹẹ : “ Ma sẹtin ru emwi ne ọ rhirhi khọn mwa . Ẹmwata nọ , sokpan ẹi re emwi hia ọre ọ ke re .
Ma sẹtin ru emwi ne ọ rhirhi khọn mwa , sokpan ẹi re emwi hia ẹre ọ mwẹ iyobọ ne ọmwa . ”
( 1 Kọr 10 : 23 ) Te ọna ghi ya ima rẹn nia wẹẹ , emwi eso rrọọ nọ khẹke ne ima ziro yan , ni ru ekpataki sẹ afanvbimu ne ima mwẹ ne a ya ru azẹ ne egbe ima .
Vbọzẹe ne Jehova na fan ima hin ẹtin uwu vbe orukohọ rre ?
Vbe Pita wẹẹ ne ima ghẹ loo afanvbimu ọghe ima ghee ihan , ọ keghi gi ima rẹn odẹ nọ khẹke ne ima khian ya gha loo ẹre .
Ọ wẹẹ ne ima gha loo ẹre zẹvbe “ eviẹn Osanobua . ”
Vbọzẹe ? Rhunmwuda , te Jehova ye Jesu fan ima hin ẹtin uwu kevbe orukhọ rre , ne ima miẹke na sẹtin ya arrọọ ọghe ima gha ga Osanobua .
De igiemwi esi ne Noa vbe ẹgbẹe ọre rhie yotọ ?
Odẹ nọ ghi maan sẹ ne ima khian ya gha loo afanvbimu ọghe ima , ọre ne ima rhie aro tua emwi orhiọn .
( Gal 5 : 16 ) Gia guan kaẹn e Noa vbe ẹgbẹe ọre .
Vbe ẹghẹ iran , uyinmwẹ ọkhọ kevbe alama ọghẹ ẹre ọ wa gu emwa obọ ro .
Ọrheyerriọ , iran ma gi ọyasin ọghe uyinmwẹ ọrhiae ne emwa ni lẹga iran ghaa yin sin iran .
Vbọ ru iyobọ ne iran ?
Te iran rhiegba ye iwinna ne Jehova waa iran re . Iran ka okọ , iran na viọ evbare ne iran gha re kevbe ọghe aranmwẹ la uwu okọ , iran na vbe gha kporhu ma emwa ni lẹga iran .
“ E Noa keghi ru emwi hia ne Osanobua tama rẹn . ”
( Gẹn 6 : 22 ) Vbọ ghi kẹrikian ?
E Noa vbe ẹgbẹe ọre keghi miẹnfan vbe ẹghẹ ne Jehova ya fuẹn agbọn dan nii . — Hib 11 : 7 .
De iwinna ne Jehova waa ima re ?
De iwinna ne Jehova waa ima re vbe ẹdẹnẹrẹ ?
Zẹvbe erhuanegbe Jesu ne ima khin , ma wa rẹn iwinna ne Osanobua waa ima re .
( Tie Luk 4 : 18 , 19 . )
Vbe ẹdẹnẹrẹ , emwa nibun ma rẹn wẹẹ , imu ọghe ugamwẹ ohoghe , emwi ewe na khu khian kevbe ọghe arriọba emwa nagbọn ẹre iran ye rhunmwuda , te Esu wa bibi iran odẹ .
( 2 Cọr 4 : 4 ) Iwinna ne kpataki nọ bi ye ima egbe nia , ọre ne ima ru iyobọ ne emwa ọvbehe , ne iran do ga Osanobua ne ọ fan ọmwa hin imu rre , zẹ vbene Jesu vbe ruẹ re .
( Mat 28 : 19 , 20 ) Iwinna na i khuẹrhẹ rhunmwuda isievẹn nibun ni lelẹe khian .
Vbe otọ ẹvbo eso , emwa i ghi mwẹ ẹkorhiẹnrhiẹnmwẹ daa iwinna ikporhu iyẹn nọ maan , te eso ghi kue zẹ aro mu ima .
Inọta ne dọmwadẹ ima gha ghi nọ egbe ẹre ọre : ‘ I gha sẹtin ya afanvbimu ne I mwẹ ru sayọ vbe iwinna Arriọba ra ? ’
14 , 15 .
De emwi ne etẹn eso he ru rhunmwuda ikporhu iyẹn nọ maan ?
( Ghee efoto nọ rre omuhẹn . )
Ọ keghi re emwi nọ wa sẹ ọmwa ọyẹnmwẹ , ne etẹn nibun na ya arrọọ ọghe iran khian ne khuẹrhẹ , ne iran mieke na sẹtin rhiegbe ye iwinna arọndẹ rhunmwuda iran rẹnrẹn wẹẹ , ufomwẹ agbọn Esu kakabọ sikẹ otọ nẹ .
( 1 Kọr 9 : 19 , 23 ) Eso ga zẹvbe arọndẹ vbe iko ne iran ye , vbene eso na kpa gha rrie ehe ne a na gualọ iyobọ etẹn .
Ke ukpo isẹn nọ gberra gha dee , etẹn ni gberra 250,000 ẹre ọ rhiegbe ye iwinna arọndẹ ọghe ẹghẹ hia .
Nia , etẹn ni ghi re arọndẹ ọghe ẹghẹ hia gberra 1,100,000 .
Vbene ẹmwata , etẹn nibun wa gele loo afanvbimu ne iran mwẹ vbe odẹ nọ ghi maan sẹ ! — Psm 110 : 3 .
Vbọzẹe ne etẹn na , na loo afanvbimu ne iran mwẹ vbe odẹ nọ ghi maan sẹ ?
Gi ima guan kaẹn John kevbe Judith .
Ọ sẹ odẹ ukpo 30 nẹ , ne iran ke ru iwinna ugamwẹ ọghe ẹghẹ hia vbe otọ ẹvbo ughughan .
Iran keghi kha wẹẹ , vbe ukpo 1977 , ne otu mu e Pioneer Service School gbọọ , a keghi rhie igiọdu ne etẹn ni yo , ne iran gha mwẹ ekhọe ne a ya ru iyobọ , vbe ehe ne a na gualọ iyobọ etẹn .
Rhunmwuda ọni , John keghi ya arrọọ ọghẹe khian ne khuẹrhẹ .
Ẹi re avbiẹ inugba ẹre ọ fi iwinna rẹn werriẹ , ne irẹn vbe ọvbokhan rẹn miẹke na sẹtin ru sayọ vbe iwinna ugamwẹ .
Ọ ghi sẹ ẹghẹ , iran na ghi kpa gha rrie otọ ẹvbo ọvbehe .
Sokpan , isievẹn eso ghaa rrọọ , vbe na ghee urhuẹvbọ ọgbọn na ruẹ , te iran vbe gha ruẹ ilele ọghe ẹvbo ughughan ne iran na ya ru iyobọ , ọ vbe rhie ẹghẹ ọ ke do gha gu iran egbe ro ighẹ ehe ughughan ne iran na winna .
Ihe eso sẹtin wa gha yọn vbene ihe eso na gbe oni .
Vbuwe isievẹn na hia , te iran wa gha na erhunmwu ne Jehova ru iyobọ ne iran .
E Jehova gele ru vberriọ .
Te iran ghi mwẹ ọyẹnmwẹ nọ sẹ otọ ẹko rhunmwuda iwinna esi ne iran rhiegbe yi .
John keghi kha wẹẹ : “ Iwinna ọvbehe i rrọọ ne a ya gie iwinna ugamwẹ ọghe ẹghẹ hia .
I na do gele rẹn Jehova zẹ vbe erha nọ hoẹmwẹ ivbi ẹre .
Eban mẹ ghi gele do rẹn emwi nọ demu ighẹ ibude nọ rre ebe Jems 4 : 8 nọ khare wẹẹ : ‘ Wa sikẹ Osanobua , irẹn gha vbe sikẹ uwa . ’
Eban emwi ne I gualọ sẹ mwẹ obọ . Te arrọọ mwẹ ghi gele mwẹ evbọ demu . ”
De vbene etẹn nibun he ya loo afanvbimu ọghe iran vbe odẹ nọ ghi maan sẹ ?
Ẹkpotọ kie ne etẹn eso ya rhiegbe ye iwinna arọndẹ vbe na ghee John kevbe Judith , sokpan etẹn eso keghi rhie obọ yọ vbe ovbi ẹghẹ kherhe rhunmwuda vbene emwi ye iran hẹ .
Etẹn eso vbe rhiegbe ye iwinna owa ugamwẹ na bọlọ vbe uhunmwu otagbọn hia .
Vbe igiemwi , vbe a bọ igiogbẹ ọghe ima vbe Warwick , New York , etẹn ni rhie egbe ladian vbe iwinna nii sẹ 27,000 . Eso winna vbe uzọla eva , eso winna vbe uki eso vbene eso na gbe gberra ukpo ọkpa .
Te iran nibun wa sẹ emwi nibun rae , ne iran mieke na rhiegbe ye iwinna nii .
Igiemwi esi ẹre etẹn na rhie yotọ vbe odẹ ne iran ya ya afanvbimu ọghe iran rhie urhomwẹ gie Osanobua .
De afiangbe ne ima yaro yi deghẹ ima ya afanvbimu ne ima mwẹ ga Osanobua ?
Ọ keghi sẹ ima ọyẹnmwẹ ne ima na rre otu e Jehova kevbe ne ima na mwẹ afanvbimu ne a miẹn vbe ugamwẹ ẹmwata .
Gi ima gha rhiẹre ma vbe azẹ ne ima ru wẹẹ ima ya aro nọ ghan ghee afanvbimu na .
Ọ ma khẹke ne ima loo afanvbimu na ghee ihan .
Nọghayayerriọ , gi ima loo ẹre ya ga e Jehova vbe odẹ nọ ghi maan sẹ .
Ma ghaa ru vberriọ , ma gha miẹn afiangbe ne Jehova ru eyan rẹn vbe ẹghẹ ne ẹmwẹ akhasẹ na khian ya mwẹ amusẹ : “ Ẹdẹ ọkpa , a gha rhan emwi ne a yi hin uwu ọviẹn kevbe ọ kẹkua ne ọ ye rre , ne ọ vbe do gha ghae vbe uyi enọyan egbe ẹre ne ivbi Osanobua mwẹ . ” — Rom 8 : 21 .
NE UKPO , vbe uhunmwu otagbọn hia , ikpia arriaisẹn nibun ẹre a zẹ ye ukpo ediọn kevbe eguọmwadia iwinna vbe otu e Jehova .
Deghẹ ọkpa vbe usun etẹn na ẹre u khin , ma yayi wẹẹ , u sọyẹnmwẹ ukpamuyọmọ ne u ghi mwẹ nia .
Ukpamuyọmọ na sẹtin vbe ya osi gha si ruẹ .
Erriọ ghaa ye vbe a da zẹ Jason ye ukpo ediọn rhunmwuda igbama ẹre ghaa nọ .
Ọ keghi kha wẹẹ : “ Ọna ye vbe ne iro han mwẹ . I na gha roro ẹre wẹẹ I ma somwa . ”
E Mozis kevbe Jerimaia vbe gha mwẹ ekhọe vbenian vbe Jehova da waa iwinna ne iran .
( Ẹks 4 : 10 ; Jer 1 : 6 ) Deghẹ ohan vberriọ mu ruẹ , de emwi nọ gha ru iyobọ nuẹn , ne u mieke na gha mwẹ alaghodaro vbe ugamwẹ e Jehova ?
Gi ima ziro yan igiemwi ọghe Timoti . — Iwinna 16 : 1 - 3 .
Odẹ ukpo 20 ẹre Timothy ghaa ye vbe Pọl wẹẹ ne ọ deba irẹn vbe iwinna arọndẹ ne a gie yo isi .
Ẹi mwẹ ohan ma vbe gha mu e Timoti vbe a da zẹ ọre ye ukpo . Ọ gha kẹ , ọ vbe gha si egbe nọ ya loo asẹ ne ọ mwẹ .
( 1 Tim 4 : 11 , 12 ; 2 Tim 1 : 1 , 2 , 7 ) Sokpan , odẹ ukpo igbe ghi gberra nẹ , ohan vberriọ ma ghi gha mu e Timoti , ọni ẹre ọ si ẹre ne Pọl na tama iko nọ rre Filipai wẹẹ : “ I mu ẹtin yan Nọyaẹnmwa Jesu Kristi ighẹ I gha sẹtin gie Timoti bu uwa gha dee . . .
Rẹn ọkpa ọre I miẹn ne emwi ne ọ rre imẹ ekhọe vbe rre ọre ekhọe . ” — Fil 2 : 19 , 20 .
Vbọ ye Timoti do gha re ọdiọn ne kpataki ne a ya egbe ta ?
Gi ima guan kaẹn emwi ehan ne ima gha miẹn ruẹ vbe igiemwi e Timoti .
Te ọ gele hoẹmwẹ emwa ọvbehe .
E Pọl keghi tama etẹn ni rre Filipai wẹẹ , e Timoti gha “ zẹ ye ẹmwẹ uwa . ”
( Fil 2 : 20 ) Erriọ e Timoti gele wa gha ye zẹẹ .
Obọ esi ẹre ọ ya gha mu emwa hia . Ekhọe hia ẹre ọ vbe ya gha ru iyobọ ne etẹn vbe odẹ ọghe orhiọn .
Ọ ma khẹke ne ediọn ye vbe ole tuke tuke nọ khirhi rrie ehe ne okotọ ne a kun sie vbene ekhẹn rhọkpa i na rre ọre imọto .
Ọ te gberra ekhẹn eso vbe odẹ sokpan , ọ ma kue mu iran rhunmwuda ọ hoo ne ọ sẹ evba ye ẹghẹ .
Ọtẹn nokpia William nọ re ọdiọn ne emwa nibun rẹnrẹn , ọ vbe gberra ukpo 20 nọ ke ga zẹvbe ọkpa vbe ediọn vbe iko keghi rhie ibude na ne etẹn ne a da zẹ ye ukpo ediọn .
Ọ na kha wẹẹ : “ Wa gha hoẹmwẹ etẹn .
Gi aro uwa gha sotọ vbe egbe etẹn ne uwa mieke na rẹn iyobọ ne uwa gha ru ne iran .
Ọ ma khẹke ne etẹn rẹn ruẹ ye ọmwa ne ọ waa iwinna ne ọmwa kevbe ne ọ rhie adia ne ọmwa vbe ẹghẹ hia . ”
Iwinna ikporhu iyẹn nọ maan ẹre ọ mu ye okaro .
Vbe Pọl guan kaẹn vbene Timoti ya lughaẹn ne emwa ọvbehe , ọ keghi kha wẹẹ : “ Emwa nekpa hia , ẹmwẹ enegbe iran ọre iran rhie aro daa , ẹi zẹdẹ re ẹmwẹ iwinna Jesu Kristi . ”
( Fil 2 : 21 ) E Pọl keghi bẹghe ẹre wẹẹ , ọghe enegbe iran ẹre ọ mu etẹn ni ghaa rre Rom rhunmwuda , evba nii , ẹre ọ na gbẹn ebe Filipai .
E Timoti ma gha yerriọ .
Vbe ẹkpotọ kie nẹẹn ne ọ ya ru sayọ vbe iwinna ikporhu iyẹn nọ maan , ọ kegha mwẹ egbe ekhọe ọghe Aizaia nọ khare wẹẹ : “ I gha yo !
Gie mwẹ . ” — Aiz 6 : 8 .
Vbua khian ya sẹtin mu iwinna obọ ruẹ ye oreghe hẹ , ne u mieke na ye sẹtin mu ọghe orhiọn ye okaro ?
Okaro , hae emwamwa ruẹ ye ugan , u ghi mu enọ ru ekpataki sẹ ye okaro .
E Pọl keghi kha wẹẹ : “ Zẹ emwi nọ maan sẹ . ”
( Fil 1 : 10 ) Gi ugamwẹ e Jehova gha re okaro vbe arrọọ ruẹ .
Nogieva , ya arrọọ ruẹ khian ne khuẹrhẹ .
Ghẹ mu ẹghẹ rhia ye emwi ne ẹi mwẹ esa .
E Pọl keghi tama e Timoti wẹẹ : “ Gha bi egbe hin orriarria ibiẹka , u ghi gha gbinna ne emwi ẹmwata , iyayi , kevbe ahoẹmwẹ kevbe ọfunmwegbe . ” — 2 Tim 2 : 22 . Ọ keghi rhiegba ye iwinna ugamwẹ .
E Pọl keghi tama etẹn ni ghaa rre Filipai wẹẹ : “ Wa tobọ uwa miẹn uyinmwẹ ne Timoti rhiema , vbe imẹ vbe ọre gba gha kporhu iyẹn nọ maan zẹ vbe ọmọ vbe erha . ”
( Fil 2 : 22 , NW ) Ọna ya ima rẹn wẹẹ , e Timoti ma ghaa re ọmwa avbiẹrẹ ra ọmwa ne obọ gbe .
Te ọ wa ya egbe hia deba e Pọl vbe iwinna ugamwẹ .
Ọna ẹre ọ ghi ya ahoẹmwọmwa ne iran mwẹ daa egbe wegbe sayọ .
Iwinna i fo vbe ugamwẹ Jehova .
Iwinna na keghi re nọ sẹ ọmwa ọkẹn , erriọ vbe ya ima sikẹ etẹn ima nikpia kevbe nikhuo .
Nọnaghiyerriọ , wa gha mwẹ ọghae vbe iwinna ughughan vbe ugamwẹ e Jehova , uwa ghi vbe “ tua obọ ye iwinna ne uwa winna ne Nọyaẹnmwa . ” — 1 Kọr 15 : 58 .
Ọ rhie emwi nọ ruẹ re ye uyinmwẹ .
Vbe ebe ne Pọl gbẹn gie Timoti , ọ keghi tama rẹn wẹẹ : “ Aro ruẹ sẹ emwi ne I ma emwa ẹre , kevbe uyinmwẹ mwẹ , u vbe miẹn iyayi mwẹ , izinegbe mwẹ , ahoẹmwọmwa mwẹ , kevbe vbene I hia hẹ . ”
( 2 Tim 3 : 10 ) E Timoti wa gele gha rhie emwi nọ ruẹ re ye uyinmwẹ .
Ọ ghi sẹ ẹghẹ , ọ na do gha re ọmwa nọ gbegba , ne a ghi mu iwinna ne kpataki yọ re ọbọ . — 1 Kọr 4 : 17 .
Ọ mwẹ ọtẹn ne u ya egbe ta vbe otu e Jehova ra ?
Deghe ẹi rrọọ , ọ khẹke ne u gha mwẹ .
E Tọm nọ kpẹre nẹ vbe ukpo ediọn keghi kha wẹẹ : “ Odiọn ọkpa vbuwe iko keghi si mwẹ kẹ egbe , ọ na maa mwẹ emwi ẹsẹse .
Ẹghẹ hia , ẹre I ya gha tama rẹn nọ rhie adia mẹ , I na vbe gha lele adia nọ rhie mẹ .
Ọna ẹre ọ ghi ya mwẹ dọ gha mwẹ udinmwẹ . ”
Ọ keghi tobọ re gha ruẹ emwi sayọ .
E Pọl keghi rhie igiọdu na ne Timoti : “ Tobọ gha maa egbuẹ emwi ye uyinmwẹ ọghe Osanobua . ”
( 1 Tim 4 : 7 ) Ọmwa ne ọ ku iko isasegbe sẹtin gha mwẹ ọmwa nọ maa re emwi ( coach ) sokpan , te ọ vbe khẹke nọ tobọre gha maa egbe ẹre emwi .
E Pọl keghi tama e Timoti wẹẹ : ‘ Kakabọ rhie ẹghẹ ne u mu egbe ye ẹmwẹ ebe ne a tie ma emwa . . . kevbe emwi ne a maan emwa ẹre . . . .
Gha ya avbe emwi na ru emwi , ne u vbe zẹ egbuẹ obọ ne iran , ne alaghodaro ruẹ miẹn ehe na gha re ne aro emwa hia sẹe . ’ — 1 Tim 4 : 13 - 15 .
Te ọ vbe khẹke ne ediọn gha mwẹ ifuẹro sayọ .
Ghẹ gha re ọmwa ne ẹi mwẹ alaghodaro vbe odẹ ọghe orhiọn . Ọ ma vbe khẹke ne u de ghee iyeke vbe nọ dekaan emwamwa ọghe otu .
Ghẹ vbe gha mwẹ ekhọe ọghe vbọghiyekede , ne u gha roro ẹre wẹẹ , u gha sẹtin ya ẹwaẹn obọ ruẹ ra irẹnmwi ne u mwẹ ya ru emwi ke emwi vbe otu e Jehova , ọ gha khọn rẹn wẹẹ u ma ru ezanzan .
Gha ya egbe tae Timoti vbe odẹ nọ ya gha begbe kevbe vbene ọ ya gha gbaro kotọ maa emwa emwi . — 1 Tim 4 : 16 .
Ọ keghi hẹnhẹn egbe yan orhiọn nọhuanrẹn ọghe Jehova .
Ne Timoti mieke na sẹtin musọe vbe iwinna ikporhu iyẹn nọ maan , e Pọl keghi rhie adia na nẹẹn : “ Viọ iran mwẹ ighẹ avbe emwi esi ne a ka yuẹ obọ , vbe ekpa ẹtin ọghe orhiọn nọhuanrẹn ne ọ rre uwu ima . ”
( 2 Tim 1 : 14 ) Orhiọn nọhuanrẹn ẹre ọ zẹe ighẹ Timọti sẹtin musọe vbe iwinna ikporhu iyẹn nọ maan .
E Donald nọ gbe ukpo nibun nẹ zẹvbe ọdiọn vbe iko keghi kha wẹẹ : “ Te ọ khẹke ne ediọn kevbe eguọmwadia iwinna gha gu Osanobua mu obọ .
Iran na gele gha ru vberriọ , orhiọn ghi gha ‘ la iran iwu . ’
Iran ghaa na erhunmwu ne Jehova ya orhiọn nọhuanrẹn ru iyobọ ne iran , iran na vbe gha rhie akpa ọghe orhiọn nọhuanrẹn ma vbe arrọọ ọghe iran , etẹn vbuwe iko ghi do bẹghe ẹre wẹẹ , ikpia ne Osanobua ya ru iran ẹse ẹre ediọn gele khin vbe iko . ” — Psm 84 : 7 ; 1 Pit 4 : 11 .
Ukpo ukpo ẹre a ya zẹ etẹn nikpia nibun ye ukpo ediọn .
Alaghodaro vbenian keghi sẹ ima ọyẹnmwẹ .
E Jason ne a ya unu kaẹn vbe omuhẹn ban keghi kha wẹẹ : “ Ẹi re avbiẹ emwi ẹre I he ruẹ ke na ya zẹ mwẹ ye ukpo ediọn . Ohan i ghi vbe mu mwẹ .
Vbene ẹmwata , ne a gha re ọkpa vbe ediọn vbe iko keghi re ukpamuyọmọ nọ hiunsi .
Te I ghi wa sọyẹnmwẹ iwinna na . ”
Ye gha mwẹ alaghodaro vbe ugamwẹ e Jehova .
Gha ya egbe tae Timoti , odẹ vberriọ , u gele do gha re afiangbe ne eguọmwadia Osanobua .
Rhunmwuda ne ima i na fian ive ye ebe ọghomwa , emwa eso keghi roro ẹre wẹẹ , ọ ma de emwi nọ rhiae vbe iran gha post ẹre ye wẹbsait ọvbehe .
Vbọrhirhighayehẹ , te uyinmwẹ vbenian rraa uhi ọghe Ilele Ne A Ya Loo * e wẹbsait ọghomwa .
Ọ ka vbe si ọlọghọmwa nọkhua nẹ vbe ẹghẹ eso nọ gberra . Sokpan , Ilele na khare wẹẹ , a ma kpasẹ yọ nọ ọmwa rhọkpa gha viọ “ efoto , ebe ọghomwa nọ rre itanẹt , eni e wẹbsait ọghomwa nọ re jw.org , evba kpee kevbe e video ọghomwa ye wẹbsait ovbehe . ”
Vbọzẹe ne uhi vbenian na khẹke ?
A ma kue yọ ne ọmwa rhọkpa post ebe ọghomwa ye wẹbsait ọvbehe
Te uhi gbogba gae emwi hia ne ima mwẹ vbe wẹbsait ọghe ima .
Emwa okeke kevbe emwa ni khọ ẹko ima keghi viọ ebe ọghomwa ye wẹbsait ọghe iran , ne iran mieke na yae mu Avbe Osẹe Jehova kevbe emwa ovbehe rẹrẹ .
Emwi nibun ni rre wẹbsait vberriọ keghi re ni ya ọmwa gbawawẹ , deghẹ otu e Jehova ẹre ọ gele odẹ ọghe ẹmwata .
( Psm 26 : 4 ; Itan 22 : 5 ) Emwa eso vbe loo ako eso vbe ebe ọghomwa ni rre itanẹt ya wewe emwi ne iran khiẹn , vbene eso na loo eni e wẹbsait ọghe ima nọ re jw.org .
Eso vbe loo efoni ọghe iran ya do ẹki vbenian .
Ne ima na mwẹ uhi nọ gbogba gae wẹbsait ọghe ima , emwa i ghi sẹtin loo ẹre vbene iran rhirhi miẹn .
( Itan . 27 : 12 ) Sokpan , ma gha kue yọ ne emwa ọvbehe ra etẹn ima gha post emwi ni rre jw.org ye wẹbsait ọvbehe , ima na vbe kue yọ ne iran yae gha do ẹki , ẹghẹ nii , arriọba i ghi sẹtin ru iyobọ ne ima ya gbogba gae wẹbsait ọghe ima vbe obọ eghian kevbe emwa ni hoo ne iran yae gha do ẹki .
Ọ gha sẹtin zẹ ebe deghẹ ima na gha loo e wẹbsait ọvbehe ne ẹi re jw.org ya danlod ebe ọghomwa .
“ Ọguọmwadia esi kevbe ne ọ wan ” ẹre Jehova wẹẹ nọ gha kpemehe evbare orhiọn ne eguọmwadia ọghẹe hia ni rre uhunmwu otagbọn .
( Mat 24 : 45 ) E wẹbsait ne ọviẹn na loo ya kpemehe evbare orhiọn ọre www.jw.org , tv.jw.org , and wol.jw.org .
Ọviẹn na vbe kpemehe Application eha ne ima loo vbe efoni , nọ re JW Language , JW Library , and JW Library Sign Language .
Ma mwẹ ilẹkẹtin wẹẹ , obẹlẹ ne a ya unu kaẹn na , keghi re nọhuanrẹn ne Esu i sẹtin mu rhia .
Sokpan , evbare orhiọn gha la obẹlẹ ọvbehe rre , ẹi mwẹ ọyasin ọghe imamwaemwi ohoghe ma sin ọnrẹn . — Psm 18 : 26 ; 19 : 8 .
Yevbesọni , emwa gha post ebe ọghe ima ye wẹbsait ne a ya gu egbe guan , vbe na ghee Facebook , ọ keghi kie ẹkpotọ ne emwa okeke ya mu emwa ekhọe rhia .
Emwa vbenian sẹtin do gha gbawawẹ , deghẹ otu e Jehova ẹre ọ gele re odẹ ọghe ẹmwata .
Etẹn eso ka gu emwa ọvbehe muan ẹmwẹ nẹ vbe wẹbsaiti vberriọ , sokpan uyinmwẹ nii keghi sa ọrho ya eni e Jehova .
Vbene ẹmwata , ẹi re itanẹt ẹre ọ khẹke ne a na “ ya urhu khuẹrhẹ tama ọmwa ne ọ gu ruẹ suan , ehe ne ọ na bae ku . ”
( 2 Tim 2 : 23 - 25 ; 1 Tim 6 : 3 - 5 ) Aro ima vbe dae sẹrriọ wẹẹ , emwa eso ya eni otu ọghe ima nọ re Osẹe Jehova , Ẹbu Nọ Su kevbe eni ọghe etẹn eso ni ga zẹvbe Ẹbu Nọ Su kie wẹbsait , eso vbe yae kie Facebook .
Sokpan , ẹmwata nọ rrọọ ọre wẹẹ , dọmwadẹ etẹn ni ga zẹvbe Ẹbu Nọ Su i mwẹ e wẹbsait obọ re , iran rhọkpa i vbe rre Facebook ra e wẹbsait ọvbehe vberriọ .
Te ima ya ikporhu “ iyẹn nọ maan ” vẹwae vbe ima ghaa tama emwa ne iran gha loo jw.org .
( Mat 24 : 14 ) Ẹghẹ hia ẹre afiwerriẹ ya rhiegbe ma vbe jw.org .
Ọ keghi maan sayọ zẹvbe ne ẹghẹ ya khian rhunmwuda ne etẹn na winna yan rẹn .
Ma hoo ne emwa hia gha miẹn ere vbe wẹbsait ọghomwa .
Nọnaghiyerriọ , zẹvbe ne Ilele Ne A Ya Loo e wẹbsait ọghomwa khare , u sẹtin loo e - mail ya gie ebe ima nọ rre wẹbsait gie ọmwa ọvbehe , u sẹtin vbe gie link nọ dia ọmwa lae jw.org gie ọmwa .
Ma ghaa dia emwa ni mwẹ ekorhiẹnrhiẹnmwẹ ye wẹbsait ọghomwa , te ima gie ẹre ma iran ighẹ obẹlẹ ọkpa ne evbare orhiọn ọghe ẹmwata ke rre , nọ re “ ọguọmwadia esi kevbe ne ọ wan . ”
E link nọ dia ọmwa yo Ilele Ne A Ya Loo e wẹbsait ọghomwa rre ototọ ako ne a ka sẹ vbe jw.org . Te uhi na kaẹn emwi hia ni rre e wẹbsait ọghe ima .
© 2017 Watch Tower Bible and Tract Society of Pennsylvania
EFOTO NỌ RRE ODARO EBE NA :
Ọdọ vbe amwẹ ni ga zẹvbe arọndẹ ne kpataki gha kporhu vbe igue ọkpa nọ rre ọkpẹn ẹvbo ne a tie ẹre Balykchy
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2017 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
“ Wa gie ima kpọnmwẹ Osanobua . . .
Rẹn ẹre ọ ye ima obọ vbe uwu ọlọghọmwa mwa hia . ” — 2 KỌR 1 : 3 , 4 .
IHUAN : 7 , 3
De vbene Jehova ya re Osa nọ rhie igiọdu ne ọmwa hẹ ?
De vbene Jesu ya rhie igiọdu ne emwa ọvbehe hẹ ?
De vbene avbe ukọ ya rhie igiọdu ne etẹn hẹ vbe orre nokaro ?
Vbe Adam kevbe Ivi ghi sọtẹ nẹ , de igiọdu ne Osanobua rhie ne ivbi Adam ?
KE OBỌ ne Adam vbe Ivi ya sọtẹ dae Jehova , ne iran na do khian emwa ni ma gba , ẹre Osanobua ya suẹn gha rhie igiọdu ne emwa nagbọn .
E Jehova keghi taa ẹmwẹ akhasẹ nọ ghi ya ivbi Adam gha mwẹ ayayẹro wẹẹ , emwi gha dunna vbe odaro .
Ẹmwẹ akhasẹ na rre ebe Gẹnẹsis 3 : 15 .
Ẹmwẹ akhasẹ na keghi kha wẹẹ , ọ gha sẹ ẹghẹ , “ ẹyẹn nẹdẹ nii , ” nọ re Esu kevbe emwamwa rẹn hia gha gbẹro . ​ —⁠ Arhie 12 : 9 ; 1 Jọn 3 :⁠ 8 .
De vbene Jehova ya rhie igiọdu ne Noa hẹ ?
Vbe ẹghẹ Noa , e Noa vbe ẹgbẹe ọre ọkpa ẹre ọ ghaa ga e Jehova .
Te emwa ni lẹgae Noa wa gha yin uyinmwẹ ọkhọ kevbe uyinmwẹ alama oghẹ . Ena sẹ nọ gha te ya gbe orhiọn ye Noa iwu .
( Gẹn 6 : ​ 4 , 5 , 11 ; Jud 6 ) Sokpan , e Jehova keghi rhie igiọdu nẹẹn , ọna ẹre ọ ghi ru iyobọ ne Noa , ne ọ na ye sẹtin gha gu Osanobua mu obọ vbe agbọn dan nii .
( Gẹn 6 :⁠ 9 ) E Jehova keghi tama e Noa wẹẹ , irẹn gha fuẹn emwa dan nii rua .
Ọ na vbe tama rẹn emwi nọ gha ru , ne irẹn vbe ẹgbẹe ọre mieke na miẹnfan .
( Gẹn 6 : ​ 13 - 18 ) Vbene ẹmwata , e Jehova wa gele rhie igiọdu ne Noa .
De vbene Jehova ya rhie igiọdu ne Jọsua hẹ ?
( Ghee efoto nọ rre omuhẹn . )
E Jehova wa vbe rhie igiọdu ne Jọsua rhunmwuda iwinna nọkhua nọ bi yọ re izabọ .
Jehova keghi hannọ Jọsua zẹ , nọ su Ivbi Izrẹl la Otọ Ne A Ru Eyan Rẹn , sokpan , ivbiyokhuo ni wegbe ẹre ọ lẹgae otọ nii .
Ẹi mwẹ ohan ma gha mu e Jọsua , rhunmwuda ọni , e Jehova keghi tama e Mozisi wẹẹ : “ Rhie igiọdu ne Jọsua .
Rhie igiọdu nẹẹn ne u rhie orhiọn ye ọre iwu , rhunmwuda , irẹn ọ ra viọ emwa nii gberra , ya yin otọe ne u dẹghe na . ”
( Diut 3 : 28 ) Vbene Jọsua te sẹ obọ ye ugie , e Jehova keghi rhie igiọdu nẹẹn , ọ keghi tama rẹn wẹẹ : “ Ya uhi ne I gbe nuẹn rre .
Wegbe ne u vbe din .
Ghẹ gie ohan muẹn , ghẹ gie ẹtin fuẹ , rhunmwuda mẹ ne Nọyaẹnmwa Osanobua ruẹ rrọọ yaba ruẹ , vbe ehe ke ehe ne u gha rhirhi yo . ”
( Jọs 1 : ​ 1 , 9 ) Vbene ẹmwata , ẹmwẹ igiọdu na wa rhie ẹrhiọn ye Jọsua iwu !
4 , 5 . ( a ) De igiọdu ne Jehova rhie ne eguọmwadia re nẹdẹ ?
( b ) De vbene Jehova ya rhie igiọdu ne Jesu ?
Ọ mwẹ ẹghẹ ne Jehova ya ya ẹmwẹ akhasẹ rhie igiọdu ne Ivbi e Ju ni ghaa rre imu vbe Babilọn .
Ọna rhiema wẹẹ , e Jehova vbe gha ya uhukpa rhie igiọdu ne ẹbu emwa nibun . Ọ keghi kha wẹẹ : “ Wa ghẹ fian afianma , I gu uwa rrọọ .
Mẹ ọrọre Osanobua uwa , wa ghẹ gie emwikemwi mu uwa ohan .
I gha ya uwa wegbe , I gha yi uwa obọ .
I gha degue uwa , I ghi miẹn uwa fan . ”
( Aiz 41 : 10 ) E Jehova vbe rhie igiọdu ne Ivbiotu e Kristi vbe orre nokaro , erriọ vbe rhie ne ima vbe ẹdẹnẹrẹ . ​ —⁠ Tie 2 Kọrinti 1 : ​ 3 , 4 .
Jesu tobọre vbe miẹn igiọdu vbe obọ Erhae .
Vbe Jesu dinmwiamẹ , urhu ọkpa keghi ke ẹrinmwi rre , ọ na kha wẹẹ : “ Ọna ọre ovbimwẹ ni hoẹmwẹ ọnrẹn , ọmwa ne ekhọe mwẹ rhiẹnrhiẹn ghe ẹsẹsẹmwẹse . ”
( Mat 3 : 17 ) U miẹn ẹrhiọn ne ẹmwẹ igiọdu nii gha rhie ye Jesu iwu vbe ọ ye rre agbọn !
De igiọdu ne ima miẹn vbe erre ọghe emwi ewe ne Jesu tae ?
Jesu wa vbe ya egbe tae igiemwi esi ọghe Erhae .
Vbe erre ọghe emwi ewe ne Jesu tae , nọ dekaan ufomwẹ ọghe agbọn Esu na , ọ keghi rhie igiọdu ne erhuanegbe ẹre , ne iran gha re emwa ni gia mu ẹtin yan .
Vbe erre nii , arowa eviẹn nii keghi tama iran wẹẹ : “ U ru ẹse ọguọmwadia ne ekhọe esi , ẹkoata ọre u ya gbaro ghe igho kherhe na , I gha mu igho nọ kọnkọn nuẹn gha gbaro ghe .
La owa ne u do gu mwẹ ku obọ ye uwa . ”
( Mat 25 : ​ 21 , 23 ) Igiọdu na wa ru iyobọ ne erhuanegbe ẹre , ọ vbe ru iyobọ ne ima vbe ẹdẹnẹrẹ .
De igiọdu ne Jesu rhie ne avbe ukọ re ?
Vbọzẹe ne a na miẹn wẹẹ e Pita ẹre Jesu wa mobọ gha rhie igiọdu na ?
Ẹghẹ hia ẹre avbe ukọ ọghe Jesu ya gha muan ẹmwẹ vbekpae ọmwa nọ ghi hiunsi sẹ vbe uwu ẹbu iran , ọrheyerriọ , Jesu keghi mwẹ izinegbe vbe egbe iran .
Ọ na gha rhie igiọdu ne iran , ne iran gha mu egbe rriotọ , ne iran gha ghee egbe iran zẹvbe eviẹn , ẹi re nọ khaevbisẹ .
( Luk 22 : ​ 24 - 26 ) Ẹghẹ nibun ẹre Pita ya yin uyinmwẹ nọ ma gba vbe sirra Jesu .
( Mat 16 : ​ 21 - 23 ; 26 : ​ 31 - 35 , 75 ) Sokpan , Jesu ma yangbe Pita ra nọ khuẹ hin egbe rre .
Nọghayayerriọ , Jesu keghi rhie igiọdu nẹẹn , ọ na vbe tama rẹn nọ rhie igiọdu ne etẹn . ​ —⁠ Jọn 21 :⁠ 16 .
De vbene Hẹzikaia ya rhie igiọdu ne avbe ọkaolotu ọghe Ivbiyokuo kevbe Ivbi e Juda ?
A te miẹn wẹẹ Jesu rre do maa ima re , vbene igiọdu ne a rhie egbe ru ekpataki sẹ hẹ , eguọmwadia e Jehova vbe ẹghẹ nẹdẹ rẹnrẹn wẹẹ , te ọ khẹke na gha rhie igiọdu ne egbe .
Vbe igiemwi , ẹghẹ ne ivbiyokuo Asiria khian na do gu Ivbi Izrẹl khọn , e Hẹzikaia keghi si avbe ọkaolotu ọghe Ivbiyokuo ni rre Juda koko , ọ na vbe gie na tie Ivbi e Juda , nọ mieke na rhie igiọdu ne iran .
E Baibol keghi kha wẹẹ , ẹmwẹ ne Hẹzikaia tae keghi “ rhie igiọdu ne emwa nii . ” ​ —⁠ Tie 2 Krọnikol 32 : ​ 6 - 8 .
De emwi ne ima miẹn ruẹ vbe okha ọghe Job vbe nọ dekaan igiọdu na rhie ne egbe ?
Ma gha miẹn emwi ruẹ vbe igiemwi ọghe Job vbe nọ dekaan igiọdu ne a rhie ne egbe .
E Job nọ ghaa rre uwu obalọ ẹre ọ te khẹke na rhie igiọdu na , sokpan , esiọre kegha talọ ẹmwẹ nọ gbe orhiọn ye ọmwa iwu ma rẹn .
E Job keghi tama iran wẹẹ , akpawẹ iran ẹre ọ rre uwu obalọ vbenian , te irẹn gha te ye ibude rhie ẹtin ba iran ẹtin , irẹn ghi vbe gha taa ẹmwẹ nọ gha fu iran ẹko rre .
( Job 16 : ​ 1 - 5 ) Vbe okiekie , Ẹlaihu kevbe Jehova ẹre ọ ghi rhie igiọdu ne Job . ​ —⁠ Job 33 : ​ 24 , 25 ; 36 : ​ 1 , 11 ; 42 : ​ 7 , 10 .
10 , 11 . ( a ) Vbọzẹe ne ovbi e Jẹfta na gha gualọ igiọdu ?
( b ) De emwa ni vbe gualọ igiọdu vbe ẹdẹnẹrẹ ?
Ọmwa ọvbehe nọ vbe gha gualọ igiọdu kegha re ovbi e Jẹfta ne okhuo .
A te miẹn wẹẹ Jẹfta ya gu Ivbi Amọn khọn , ọ keghi gu e Jehava ta ile wẹẹ , irẹn gha khọn miẹn otọ , irẹn gha ya ọmwaikọmwa ne ọ ka ke owa irẹn ladian , do gbe ọbokhian ne irẹn , fiohan ne Jehova . Ọmwa nii ghi ya ẹdagbọn rẹn hia ga Osanobua .
Vbọ ghi sunu ? Ukpọmọ ọkpa nọ mwẹ ẹre ọ do gbe ọbokhian nẹẹn vbọ ke okuo rre . Ọ na da e Jẹfta rua .
Ọ ru eyan nẹ , te ọ gha ghi muẹn sẹ .
Ọ na ghi gie ovbi ẹre nokhuo nọ ma he re rẹn okpia gha rrie owa ugamwẹ ọghe Osanbua vbe Silo .
Evba nii ẹre ọ ghi gha ye , ọ ke ya wu . ​ —⁠ Giọg 11 : ​ 30 - 35 .
Ọ ghaa lọghọ ne Jẹfta mu eyan na sẹ .
Muẹn roro vbene ọ ghaa ye hẹ ne ovbi ẹre nokhuo . Ọ ma zẹdẹ gha khuẹrhẹ nẹẹn .
Ọrheyerriọ , ọ na ku obọ gbe ba eyan ne erhae ru .
( Giọg 11 : ​ 36 , 37 ) Rhumwuda ọni , ọ ma ghi rọnmwẹ ọdọ amaiwẹ te ọ khian biẹ .
Erriọ uniẹn Jẹfta ya sẹ ufomwẹ .
Vbene ẹmwata , te ọmọ okhuo na wa gele gha gualọ igiọdu kevbe ifuẹko !
E Baibol keghi kha wẹẹ : “ Erriọ ẹre ọ ya suẹn vbe Izrẹl ne a na miẹn wẹẹ , ikpẹdẹ enẹ vbe ukpo , ẹre avbe uvbi vbe Izrẹl ya gha mu otuẹ gie ovbi e Jẹfta nọ ke Giliad rre , iran ghi vbe rhie igiọdu nẹẹn . ”
( Giọg 11 : ​ 39 , 40 , NW ) Vbe ẹdẹnẹrẹ , ọ wa vbe khẹke ne ima gha rhie igiọdu ne etẹn ni ma ru orọnmwẹ rhunmwuda , iran hoo ne iran ru sayọ vbe ugamwẹ Jehova . ​ —⁠ 1 Kọr 7 : ​ 32 - 35 .
12 , 13 .
De vbene Pita ya rhie igiọdu ne etẹn hẹ ?
Vbe asọn nọ gbe fi ẹdẹ ne Jesu wu , e Jesu keghi tama e Pita wẹẹ : “ Saimọn ! Saimọn !
Danmwehọ . A fan obọ ẹre ne Setan nẹ , ne ọ danmwẹ uwa hia ghee , zẹ vbene ọgbugbo khan ọka hin uwu ihunhun rre .
Sokpan mẹ na erhunmwu nuẹn nẹ Saimọn , ne iyayi ruẹ ghẹ fira , u gha ghi bu mwẹ rre nẹ , u ghi rhie ẹtin ye avbe etuẹn iwu . ” ​ —⁠ Luk 22 : ​ 31 , 32 .
Ebe ne ukọ e Pọl gbẹnnẹ wa rhie Igiọdu ne etẹn vbe orre nokaro , erriọ vbe rhie igiọdu ne ima vbe ẹdẹnẹrẹ ( Ghee okhuẹn 12 - 17 )
Te Pita ghi gele do yevbe ikadẹlẹ nọ ya iko Ivbiotu e Kristi ọghe orre nokaro deziẹn .
( Gal 2 :⁠ 9 ) E Pita keghi rhie igiọdu ne etẹn vbekpae udinmwẹ nọ rhie ma vbe idugie Pẹntikọst .
Erriọ ghi gha ru ẹre uhiẹn vbe ẹdẹ Pẹntikọst gberra nẹ .
Ukpo nibun ẹre Pita ya ga e Jehova . Ọ ghi khian ọmaẹn nẹ , ọ na vbe rhie igiọdu ne Ivbiotu e Kristi vbe ọ khare wẹẹ : “ I hoo ne I rhie igiọdu ne uwa , ne I vbe ya unu mwẹ tae ma uwa zẹ vbe ẹmwẹ obọ mwẹ wẹẹ , ẹse ọhẹ ọghe Osanobua , ẹre ọ na khin .
Wa mudia yọ gbain . ”
( 1 Pit 5 : 12 ) Ebe ne Pita gbẹnnẹ wa rhie igiọdu ne etẹn vbe orre nokaro , erriọ vbe ya rhie igiọdu ne ima vbe ẹdẹnẹrẹ zẹ vbene ima ya diakhẹ ẹghẹ ne Jehova khian ya mu eyan rẹn hia sẹ . ​ —⁠ 2 Pit 3 :⁠ 13 .
14 , 15 .
De vbene ebe ne Jọn gbẹnnẹ ya rhie igiọdu ne etẹn vbe orre nokaro kevbe etẹn ni rrọọ vbe ẹdẹnẹrẹ ?
Uko e Jọn kegha re ọkpa vbe usun ikpia ni ya iko ọghe Ivbiotu e Kristi deziẹn vbe orre nokaro .
Ọkpa vbe usun ebe ni taa okha ọghe Jesu ne Jọn gbẹn , keghi re nọ wa rhie igiọdu ne etẹn vbe orre ne okaro , ma wa vbe miẹn igiọdu vbọ vbe ẹdẹnẹrẹ .
Ebe Jọn ọkpa ẹre ọ mu ẹmwẹ na , ne Jesu taa , vbe ọ khare wẹẹ , ahoẹmwọmwa ọre ama ọghe Ivbiotu e Kristi ọghe ata . ​ —⁠ Tie Jọn 13 : ​ 34 , 35 .
Ẹmwata ne ai ya igho dẹ ẹre ọ rre ebe eha ne Jọn kiekie gbẹnnẹ .
Deghẹ ekhọe ima bu abe gbe ima rhunmwuda orukhọ ne ima ru , ako ọghe Evbagbẹn Nọhuanrẹn na keghi fu ima ekhọe rre .
Ọ keghi kha wẹẹ : “ Esagiẹn Jesu . . . ye ima khian ne ọ huanrẹn hin orukhọ hia rre . ”
( 1 Jọn 1 :⁠ 7 ) Ekhọe ima gha ye gha fi ima uwẹnrhiẹn , ma gha miẹn igiọdu vbe ako ọghe Evbagbẹn Nọhuanrẹn ọvbehe nọ khare wẹẹ , ‘ Osanobua kpọlọ sẹ ekhọe ima . ’
( 1 Jọn 3 : 20 ) E Jọn ọkpa ẹre ọ vbe gbẹn ọnrẹn ye otọ wẹẹ , “ ahoẹmwọmwa ọre Osanobua khin . ”
( 1 Jọn 4 : ​ 8 , 16 ) Vbe ebe Jọn nogieva kevbe nogieha , e Jọn keghi rhie etian ne Ivbiotu e Kristi ni mudia gbain vbe odẹ ọghe “ ẹmwata . ” ​ —⁠ 2 Jọn 4 ; 3 Jọn 3 , 4 .
16 , 17 .
De vbene Pọl ya rhie igiọdu ne etẹn hẹ vbe orre ne okaro ?
Vbe orre nokaro , ukọ e Pọl ẹre ọ ghi rhie igiemwi nọ ghi maan sẹ yotọ , vbe nọ dekaẹn igiọdu ne a rhie ne etẹn .
Ọ khọ wẹẹ , e Jerusalẹm ẹre avbe ukọ mobọ gha dia vbe orre nokaro rhunmwuda , evba nii ẹre avbe ẹbu nọ su ghaa ye .
( Iwinna 8 : 14 ; 15 :⁠ 2 ) Ivbiotu e Kristi ni rre Judia kegha kporhu ma emwa ni rre ugamwẹ Judaism vbekpae Kristi .
Emwa ne iran ghaa kporhu ma mwẹ iyayi ọghe Osa ọkpa nọ yi agbọn yi ẹrinmwi .
Sokpan , lekpae adia ọghe orhion nọhuanrẹn , a keghi gie Pọl gha rrie agbẹnvbo ọghe Grik kevbe Rom ni ghaa ga ẹbọ ughughan . ​ —⁠ Gal 2 : ​ 7 - 9 ; 1 Tim 2 :⁠ 7 .
E Pọl wa mu okhian gha rrie otọ evbọ nibun rhunmwuda ikporhu iyẹn nọ maan . Ọ kporhu vbe ehe ne a ghi tie ẹre Turkey nia , Greece kevbe Italy .
Ọ wa vbe mu iko nibun gbọọ vbe ehe na ya unu kaẹn na .
Sokpan , etẹn nii , ni da deba otu ọghe Ivbiotu e Kristi , kegha rri oya “ ukpokpo ne emwa ẹvbo iran hẹ lele iran . ”
Rhunmwuda ọni , iran kegha gualọ igiọdu . ( 1 Tẹs 2 : 14 ) Vbe ọ ghi rre odẹ ukpo 50 C.E . , e Pọl keghi gbẹn ebe gie etẹn vbe iko na da mu gbọọ vbe Tẹsalonaika . Ọ keghi kha wẹẹ : “ Ẹghẹ hia ma ya kpọnmwẹ Osanobua ne uwa hia , ne ima na vbe ye uwa rre vbe erhunmwu .
Rhunmwuda , ma yerre vbe odaro Osanobua kevbe Erha mwa , vbene uwa ya iyayi uwa ru emwi hẹ , vbene ahoẹmwọmwa uwa ye uwa winna ẹsẹse hẹ . ”
( 1 Tẹs 1 : ​ 2 , 3 ) Ọ na vbe tama iran wẹẹ : “ Wa gha rhie ẹtin ye egbe iwu , wa gha ye egbe obọ . ” ​ —⁠ 1 Tẹs 5 :⁠ 11 .
De vbene ẹbu nọ su vbe orre nokaro ya rhie igiọdu ne Filip ?
Vbe orre nokaro , te ẹbu nọ su wa gha rhie igiodu ne etẹn ni su vbuwe iko kevbe dọmwadẹ Ivbiotu e Kristi .
Ẹghẹ ne Filip na ya kporhu ma ivbi e Sameria , te ẹbu nọ su wa yẹrike .
Iran keghi gie Pita kevbe Jọn , ni ghaa ga zẹvbe ẹbu nọ su , ne iran ya na erhunmwu ne etẹn ni da deba iko ọghe Ivbiotu e Kristi , ne iran mieke na miẹn iyobọ ọghe orhiọn nọhuanrẹn .
( Iwinna 8 : ​ 5 , 14 - 17 ) Vbene ẹmwata , e Filip kevbe etẹn ne Filip ru iyobọ na , wa miẹn igiọdu vbe odẹ ne ẹbu nọ su ya ye iran ike !
De vbe nọ ghaa ye hẹ vbe ekhọe etẹn , vbe iran ghi tie ebe ne ẹbu nọ su gbẹnnẹ gie iran ?
Ọ ghi sẹ ẹghẹ , ẹbu nọ su keghi ru atamuolọyan ne kpataki nọ dekaan inọta ne etẹn ghaa nọ . Ọ khẹke ne etẹn ne ẹi re Ivbi e Ju gha rhuẹ zẹvbe ne Ivbi e Ju ghaa ruẹ re vbe ototọ Uhi e Mozis ra ?
( Iwinna 15 : ​ 1 , 2 ) Adia ọghe orhiọn nọhuanrẹn kevbe ezanzan ne ẹbu nọ su ru vbe Evbagbẹn Nọhuanrẹn , ẹre ọ zẹẹ ighẹ iran sẹtin ru atamuolọyan nọ khẹke . Iran keghi kha wẹẹ , esa i rrọọ ne etẹn ne ẹi re Ivbi e Ju gha rhuẹ .
Ẹre iran na ghi gbẹnnẹ ebe gie iko hia , ne etẹn mieke na rẹn azẹ ne iran ru .
Emwa ne ẹbu nọ su ya zihe egbe , ẹre ọ viọ ebe nii gie iko hia .
Vbọ ghi sunu ?
“ Avbe emwa nii ghi tie ebe nii nẹ , ẹko iran keghi vuọn ne oghọghọ ye ẹmwẹ igiọdu na . ” ​ —⁠ Iwinna 15 : ​ 27 - 32 .
( a ) De vbene Ẹbu Nọ Su ya rhie igiọdu ne ima hẹ vbe ẹdẹnẹrẹ ?
( b ) De inọta ne a khian zẹ ewanniẹn yi vbe ako iruẹmwi nọ ghi lele ọna ?
Vbe ẹdẹnẹrẹ , Ẹbu Nọ Su wa vbe rhie igiọdu ne etẹn ni ga vbe Abotu , etẹn hia ni rre iwinna ugamwẹ ọghe ẹghẹ hia , kevbe etẹn ni rre uhunmwu otagbọn hia .
Te ẹko ima hia wa vbe vuọn ne oghọghọ ye igiọdu ne iran rhie ne ima zẹvbe nọ ghaa ye ne etẹn vbe orre nokaro .
Vbe ukpo 2015 , Ẹbu Nọ Su keghi gbẹn ebe ẹmu ne a tie ẹre Werriegbe Bu e Jehova Gha Dee ladian . Ebe na wa rhie Igiọdu ne etẹn nibun ni ka kpa hin otu e Jehova rre .
Sokpan , emwa ni su vbe iko ọghe Jehova ọkpa ẹre ọ khẹke nọ gha rhie igiọdu ne etẹn ra ?
A gha zẹ ewanniẹn ye inọta na vbe ako iruẹmwi nọ ghi lele ọna .

“ Wa gie ima gha zẹ ye ẹmwẹ egbe . . . , wa gia rhie igiọdu ne egbe , vbe ne a na wa miẹn nian wẹẹ , ẹdẹ Nọyaẹnmwa sẹ otọ fo nẹ . ” — HIB 10 : 24 , 25 .
IHUAN : 90 , 87
Vbọzẹe ne ukọ e Pọl na tama Ivbiotu e Kristi ne iran ghẹ zẹdẹ gie egbe ẹre wọọ iran ighẹ igiọdu ne a rhie ne egbe ?
De emwa nọ khẹke na rhie igiọdu na vbe ẹdẹnẹrẹ ?
De emwa nọ khẹke nọ gha rhie igiọdu ne etẹn vbuwe iko ?
Vbọzẹe ne ukọ e Pọl na tama Ivbiotu e Kristi ne iran ghẹ zẹdẹ gie egbe ẹre wọọ iran ighẹ igiọdu ne a rhie ne egbe ?
VBỌZẸE ne ọ na khẹke ne ima gha rhie igiọdu ne egbe sayọ ?
Ebe ne ukọ Pọl gbẹn gie etẹn ni zẹ urhuẹvbo Hibru zẹ ewanniẹn ye inọta na .
E Pọl keghi tama iran wẹẹ : “ Wa gie ima gha zẹ ye ẹmwẹ egbe , ne ima gha ye egbe obọ , ne a gha mwẹ ahoẹmwọmwa , kevbe ne a gha ru emwi esi .
Wa ghẹ gie a do obọ iko ne a do miẹn egbe yi , zẹ vbene emwa eso ru na , sokpan wa gie a rhie igiọdu ne egbe , vbe ne a na wa miẹn nian wẹ , ẹdẹ Nọyaẹnmwa sẹ otọ fo nẹ . ”
( Hib 10 : 24 , 25 ) Vbene ọ te sẹ ukpo isẹn , Ivbiọtu e Kristi ni rre Jerusalẹm na suẹn gha bẹghe ama eso ni rhiẹre ma wẹẹ ẹdẹ Nọyaẹnmwa sẹ otọ fo nẹ .
Iran keghi yerre wẹẹ , te ọ khẹke ne iran lẹ hin e Jerusalẹm rre zẹvbe ne Jesu ya obọ sẹkhae ne iran .
( Iwinna 2 : 19 , 20 ; Luk 21 : 20 - 22 ) Ukpo 70 C.E . , ọre ẹdẹ Nọyaẹnmwa ghi rre vbe Ivbiyokuo e Rom guọghọ e Jerusalam .
Vbọzẹe ne ọ na khẹke ne ima gha rhie igiọdu ne egbe sayọ ?
Vbe ẹdẹnẹrẹ , ẹdẹ ugborrirri ọghe Nọyaẹnmwa sẹ otọ fo nẹ vbe nọ ghaa ye vbe orre nokaro .
( Joẹl 2 : 11 ) Zẹfanaia ne akhasẹ keghi kha wẹẹ : “ Ẹdẹ nọkhua ọghe Nọyaẹnmwa sikẹ otọ nẹ , ọ wa sẹẹ otọ fo , ọ wa dee ẹgiẹgiẹ ! ”
( Zẹf 1 : 14 ) Ẹmwẹ akhasẹ na vbe kaẹn ima vbe ẹdẹnẹrẹ .
Vbe na ghi na miẹn wẹẹ , ẹdẹ Nọyaẹmwa sẹ otọ fo nẹ , te ọ khẹke ne ima lele ẹmwẹ adia ọghe Pọl .
Ọ keghi kha wẹẹ : “ Wa gie ima gha zẹ ye ẹmwẹ egbe , ne ima gha ye egbe obọ , ne a gha mwẹ ahoẹmwẹmwa , kevbe ne a gha ru emwi esi . ”
( Hib 10 : 24 ) Ọ khẹke ne ima gha ya ekhọe hia hoẹmwẹ avbe etẹn ima , ne ima mieke na sẹtin gha rhie igiọdu ne iran vbe ẹghẹ ke ẹghẹ .
De emwi ne ukọ e Pọl khare vbekpae igiọdu ne a rhie ne egbe ?
( Ghee efoto nọ rre omuhẹn . )
“ Ohawa sẹtin rhie ọyẹnmwẹ hin ọmwa obọ rre , sokpan , ẹmwẹ itohan ghi gha ya ọyẹnmwẹ sẹ ọmwa . ”
( Itan 12 : 25 ) Ma hia wa gele gualọ igiọdu vbe ẹghẹ hia .
E Pọl keghi gi ima rẹn wẹẹ , emwa ne iwinna ọghe ne a rhie igiọdu ne ọmwa bi ye ọre izabọ wa vbe gualọ igiọdu .
Vbe ebe ne Pọl gbẹn gie Ivbiotu e Kristi ni rre Rom , ọ keghi kha : “ Rhunmwuda , I wa ho ne I miẹn uwa aro ẹsẹse ne I miẹn ehe na gu uwa ghae vbe uwu afiangbe ọghe orhiọn ne ọ ya uwa wo vbe egbe .
Emwi ne I yae kha ọrọre wẹẹ ne a gba ru iyobọ ne egbe , ne iyayi mwẹ ya uwa obọ kevbe ne ọghe uwa vbe ye imẹ obọ . ”
( Rom 1 : 11 , 12 ) Ọna ya ima rẹn wẹẹ , E Pọl nọ ghaa rhie igiọdu ne emwa vbe gha gualọ igiọdu . — Tie Rom 15 : ​ 30 - 32 .
4 , 5 .
De emwa nọ khẹke ne ima gha rhie igiọdu na vbe ẹdẹnẹrẹ ?
Vbọzẹe ne ọ na khẹke ne ima rhie igiọdu ne iran ?
Te ọ khẹke ne ima gha rhie etian ne etẹn ni rhiegbe ye iwinna ugamwẹ ẹghẹ hia .
Etẹn nibun ni rhie obọ ye iwinna arọndẹ , avbe arọndẹ ne a gie yo isi , etẹn ni ga vbe Abotu , avbe ọgbaroghe ọghe otako kevbe amwẹ iran kẹ kevbe etẹn ni ga vbe ugha izedu ( RTO ) keghi ye arrọọ ọghe iran khian ne khuẹrhẹ vbene iran na bi ọghe enegbe iran ghee okhiẹ , ne iran mieke na sẹtin mu ugamwẹ e Jehova karo vbe arrọọ ọghe iran .
Nọnaghiyerriọ , te ọ khẹke ne ima gha rhie igiọdu ne iran .
Etẹn eso rrọọ ni ka gha rre iwinna ugamwẹ ẹghẹ hia sokpan , rhunmwuda emwi eso nọ ya egbe kaẹn egbe , iran i ghi rre iwinna ugamwẹ ẹghẹ hia .
Te ọ khẹke ne ima vbe gha rhie igiọdu ne egbe etẹn vbenian .
Etẹn nọ vbe khẹke ne ima gha rhie igiọdu na ọre etẹn ni ye re okhiọnkpa rhunmwuda iran hoo ne iran lele ilele nọ rre e Baibol nọ khare wẹẹ , ne a gha rọnmwẹ etẹn ne a gba ga vbe otu e Jehova .
( 1 Kọr 7 : 39 ) Yevbesọni , ọ khẹke ne avbe ọdọ gha tian amwẹ iran ne iyowa , ye iwinna esiesi ni iran ru .
Ọna keghi ya orhiọn la iran iwu .
( Itan 31 : 28 , 31 ) Te ọ vbe khẹke ne ima vbe gha tian etẹn ni zinegbe ukpokpo kevbe emianmwẹ nọ wegbe .
( 2 Tẹs 1 : 3 - 5 ) E Jehova kevbe Jesu ẹre ọ rhie ifuẹko ne etẹn hia ni ga vbe uwu amuẹtinyan . — Tie 2 Tẹsalonaika 2 : 16 , 17 .
De iwinna nọ bi ye avbe ediọn egbe vbuwe iko zẹvbe nọ rre ebe Aizaia 32 : 1 , 2 ?
Tie Aizaia 32 : 1 , 2 .
E Jesu keghi loo avbe etẹn ne a hannọ zẹ kevbe avbe okoro ra “ ọkaolotu ” ọghe oghẹn ne gbiri ya gbaroghe etẹn ne orhiọn gbe yọ re iwu . Iwinna ne kpataki ẹre avbe ediọn na ye vbe iko .
Vbọrhirhighayehẹ , ẹi re iran ẹre ọ tae ye etẹn obọ wẹẹ , ghee emwi ne iran gha yayi , sokpan iwinna ne iran “ deba ” etẹn ru , keghi ya etẹn sọyẹnmwẹ . — 2 Kọr 1 : 24 .
7 , 8 .
De odẹ ọvbehe ne ediọn gha ya sẹtin rhie igiọdu ne etẹn ?
Ukọ e Pọl keghi rhie igiemwi esi yotọ ne ediọn .
Vbe ebe nọ gbẹn gie etẹn ni ghaa werriẹ aro daa ukpokpo vbe Tẹsalonaika , ọ keghi kha wẹẹ : “ Rhunmwuda ahoẹmwọmwa ne ima mwẹ ghee uwa , ma keghi wa mu egbe ne a ya ghae ne uwa , ẹi re nene iyẹn nọ maan ọkpa ọghe Osanobua , sokpan , kevbe ẹdẹ agbọn ima .
Wa kegha ghan ne ima ẹsẹse . ” — 1 Tẹs 2 : 8 .
E Pọl keghi gi ima rẹn wẹẹ , ẹi re ẹmwẹ ne unu ọkpa ẹre a ya rhie igiọdu ne emwa ọvbehe , ugbẹnso te ọ khẹke ne ima zẹ emwi ru .
Ọna ẹre ọ si ẹre ne Pọl na tama ediọn ni rre iko Efisọs wẹẹ : “ Ọ kere ne ima kakabọ gha winna , ne a miẹn ehe na ye iran ni [ vburriẹ , NW ] obọ .
Wa ye ẹmwẹ ne Nọyaẹnmwa Jesu tobọ ẹre taa rre wẹẹ , ‘ ne a gha rhie ne emwa ọvbehe ẹre ọghọ ye sẹ ne a gha ghe emwa ọvbehe obọ . ’ ” ( Iwinna 20 : 35 ) E Pọl keghi wa rhie igiọdu ne etẹn , sokpan ọ ma dobọ yi vba .
Ọ keghi ya ‘ ẹko rhiẹnrhiẹnmwẹ loo emwi ne ọ mwẹ hia ’ kevbe ẹrhiọn hia ne ọ mwẹ ya ru iyobọ ne etẹn .
( 2 Kọr 12 : 15 ) Te ọ vbe khẹke ne ediọn gha zẹ emwi ru . Ọna ẹre ọ khian ghi gele rhiẹre ma wẹẹ , iran hoẹmwẹ etẹn iran . — 1 Kọr 14 : 3 .
De odẹ nọ khẹke ne ediọn ya gha rhie adia ne etẹn ?
Adia ne a rhie ne etẹn keghi re odẹ ọkpa ne a ya rhie ẹrhiọn ye iran iwu sokpan , te ọ khẹke ne ediọn lele igiẹmwi ni rre Baibol , vbe iran ghaa rhie adia ne etẹn .
Vbe nọ dekaan ọna , Jesu keghi rhie igiemwi esi yotọ vbe ọ ghi rhiọkpaegbe nẹ .
Ọ mwẹ ako ne etẹn ni ghaa rre iko Ẹfisọs , Pẹgamọm kevbe Tiatira vbe Asia Mainọ na gha vburriẹ , rhunmwuda ọni , Jesu keghi rhie adia nọ wegbe ne iran .
Sokpan , te ọ ka tian iran ye ako ne iran na musọe , ọ ke rhie adia ne iran .
( Arhie 2 : 1 - 5 , 12 , 13 , 18 , 19 ) Ọ keghi tama etẹn ni rre iko e Laodisia wẹẹ : “ Ọmwa ne I hoẹmwẹ ọnrẹn ọre I gu gui , ọre I vbe gbe hin ọkhọ rre .
Mu aro yọ khekherriọ , ne u fiwerriẹ hin orukho ruẹ rre . ”
( Arhie Maan 3 : 19 ) Ọna ọre igiemwi nọ khẹke ne ediọn gha lele vbe iran ghaa gbe emwa hin ọkhọ rre .
Evbibiẹ emọ , wa gha maa ivbi uwa re , vbene a ya rhie igiọdu ne emwa ọvbehe hẹ ( Ghee okhuẹn 10 )
De vbene ima hia khian ya gha mwẹ ọghae hẹ vbe igiọdu ne a rhie ne egbe ?
Ẹi re ediọn ọkpa ẹre iwinna igiọdu ne a rhie ne etẹn bi ye ọre egbe .
Ukọ e Pọl keghi rhie ibude ne Ivbiotu e Kristi hia , ne iran gha “ ta ẹmwẹ ne ọ yi ọmwa obọ , egbe ne ọ rhie ẹtin ye ọmwa iwu . ”
( Ẹfis 4 : 29 ) Te ọ khẹke ne aro ima gha sotọ vbe egbe etẹn , ne ima mieke na rẹn iyobọ nọ khẹke ne ima gha ru ne iran .
E Pọl keghi rhie adia ne etẹn ni zẹ urhuẹvbo e Hibru .
Ọ keghi kha wẹẹ : “ Wa gie obọ uwa ne lughọlughọ si tua , wa vbe gie igbọn ne ọ rhie gbe egbe deziẹn . Wa gha la odẹ ne ọ diae khian , ne owẹ arọ nii ghẹ wa khian ne ẹi ghi mwẹ vbe ọ gia ya ru sokpan , ne ọ khian ne a mu ẹre egbe rran . ”
( Hib 12 : 12 , 13 ) Ọna rhiema wẹẹ , ma hia fẹẹrẹ ẹre ọ khẹke nọ gha rhie igiọdu ne egbe ya sẹ egbe ehọnrre .
De vbene Marthe ya miẹn iyobọ hẹ vbe iro han rẹn ?
Ọtẹn nokhuo ọkpa ne a tie ẹre Marthe * ne iro han rẹn vbe ẹghẹ eso keghi kha wẹẹ : “ Vbe I ghi na erhunmwu nẹ vbe ẹdẹ ọkpa ne Osanobua rhie ifuẹko mẹ , I na miẹn ọtẹn nokhuo ọkpa nọ khian enọwanrẹn nẹ .
Ọ na tohan mwẹ , ọ na gele rhiẹre ma wẹẹ , irẹn rẹn emwi ne I lagberra . Ẹghẹ nọ khẹke zẹẹ ẹre ọ ya rhie igiọdu nii mẹ .
Ọ na vbe gu mwẹ rẹn wẹẹ , irẹn ka vbe lae egbe ọlọghọmwa na gberra nẹ .
Orhiọn mwẹ na ghi sotọ . ”
Ọ gha kẹ , ọtẹn nokhuo nii , nọ khian enọwanrẹn nẹ , ma rẹn vbene ẹmwẹ igiọdu nii ya ru iyobọ ne Marthe hẹ .
12 , 13 .
De odẹ eso ne ima gha ya sẹtin ya ẹmwẹ ibudẹ nọ rre ebe Filipai 2 : 1 - 4 ru emwi ?
Vbe Pọl rhie ibude ne etẹn ni rre iko nọ rre Filipai , ọ keghi kha wẹẹ : ‘ Ẹdẹ agbọn uwa vbe uwu Kristi rhie iwegbe ne uwa ra ?
Uwa deba etẹn do iko ra ? Wa mwẹ itohan kevbe ẹnina daa egbe ra ? I ya tua uwa khekherriọ ne uwa ya ẹko mwẹ rhiẹnrhiẹn fo , vbekpae ne uwa gha na gha mwẹ ekhọe ọkpa , wa gba gha hoẹmwẹ egbe , ne uwa vbe gha re ọkpa vbe orhiọn kevbe ekhọe .
Wa ghẹ ya ekhọe a gua ye ẹgẹn ọmwa ọkpa ru emwi rhọkpa , ra ekhọe abawẹ , sokpan wa gba gha daa ne egbe , vbene uwa i na ro ighẹ wa maan sẹ ọmwa ọvbehe .
Wa gha mu ọghe emwa ọvbehe ya okaro , ẹi re ọghe enegbe uwa ọkpa . ’ — Fil 2 : 1 - 4 .
Te ọ gele wa khẹke ne ima gha mu ọghe emwa ọvbehe ye okaro , ma ghi gha rhie igiọdu ne emwa vbe odẹ ọghe ahoẹmwọmwa , ma ghi gha mwẹ ọghae vbe iko ne a do miẹn egbe , ma ghi vbe gha mwẹ itohan kevbe ẹnina daa egbe .
De odẹ ọkpa ne ima gha ya sẹtin rhie igiọdu ne ọmwa ?
Ọ keghi sẹ ima ọyẹnmwẹ vbe ima gha họn wẹẹ , emwa ne ima gu tie Baibol , ni ghi do khian Osẹe Jehova wa ye ga Osanobua vbuwe amuẹtinyan . Erriọ wa vbe gha ye ne ukọ e Jọn . Ọ keghi kha wẹẹ : “ Emwi ọkpa i rrọọ ne ọ ghi ya ẹko mwẹ rhiẹnrhiẹn gberra ọni , vbe I họn wẹẹ , ivbi mwẹ wa rrọọ vbe uwu ẹmwata nii . ”
( 3 Jọn 4 ) Arọndẹ nibun keghi mwẹ ọyẹnmwẹ nọ sẹ otọ ẹko vbe ọmwa ne iran gu tie Baibol gha ghi do gbọzinian vbe odẹ ọghe ẹmwata , ugbẹnso , eso ghi vbe do gha re arọndẹ .
Odẹ ọkpa ne a ya rhie igiọdu ne arọndẹ ne orhiọn gbe yọ re iwu , ọre ne a ye ẹre rre , vbene ọ he ya ru iyobọ ne emwa ọvbehe hẹ vbe odẹ ọghe orhiọn .
De odẹ ne ima gha ya sẹtin rhie igiọdu ne etẹn ni rhiegba ye ugamwẹ e Jehova ?
Ọgbaroghe ọghe otako nibun vbe amwẹ iran keghi tae vbene ọ rhie ẹrhiọn ye iran iwu hẹ , vbe etẹn eso gha gbẹn ebe gie iran , ya gbọyẹmwẹ ye iwinna ne iran ru vbe otu e Jehova .
Erriọ vbe ya rhie igiọdu ne avbe arọndẹ , ediọn , arọndẹ ne a gie yo isi kevbe etẹn ni ga vbe Abotu vbe etẹn gha gbọyẹmwẹ ye iwinna ne iran ru .
De emwi ne ima gha sẹtin ru ya rhie igiọdu ne emwa ọvbehe ?
Deghẹ ọmwa ne ekhue mu ma khin ra ọmwa ne ẹmwẹ i kẹ ọre ne a taa , ọni rhiema wẹẹ ima i sẹtin rhie igiọdu ne emwa ọvbehe ra ?
Hiehie ! Ẹi wa re emwi nọ lọghọ ne a rhie igiọdu ne emwa ọvbehe .
U ghaa tuọ ọmwa , u sẹtin muẹnmuẹn ogiẹ daa re . Deghẹ ọmwa nii ma muẹnmuẹn ogiẹ daa ruẹ , u ghi la evba rẹn wẹẹ , emwi ma de yọ .
U gha rhie ehọ ne ọmwa vberriọ taa yi , ọni sẹtin fu ẹre ẹko rre . — Jems 1 : 19 .
De vbene Henri ya miẹn igiọdu hẹ ?
Ọ keghi da ọvbokhan okpia ọkpa ne a tie ẹre Henri sẹ ugboloko , vbe etiẹn ọnrẹn vbuwe ẹgbẹe kevbe erhae , nọ te gha re ọdiọn ne a rhie ọghọ na vbe iko , kpa hin otu e Jehova rre .
Ọgbaroghe ọghe otako ẹre ọ ghi rhie igiọdu nẹẹn . Ọna rhiẹre ladian ne iran gba ya wọn eti .
Ọgbaroghe ọghe otako nii keghi rhie ehọ ne Henri taa yi .
Ẹmwẹ igiọdu na , ẹre ọ ghi ye Henri do rẹn wẹẹ , irẹn gha mudia gbain vbe odẹ ọghe ẹmwata , ẹre irẹn khian na sẹtin ru iyobọ ne egbẹe ọre ni defua vbe odẹ ọghe ẹmwata .
Ọ keghi miẹn ifuẹko vbe ọ tie ebe Psalm 46 ; Zẹfanaia 3 : 17 ; kevbe Mak 10 : 29 , 30 .
Ma hia gha sẹtin gha rhie igiọdu ne egbe ( Ghee okhuẹn 18 )
( a ) De emwi ne Ọba e Solomọn khare ?
( b ) De ibude ne ukọ e Pọl rhie ne ima ?
Vbe ima miẹn ruẹ vbe igiemwi ọghe Marthe kevbe Henri ?
Emwi ẹwaẹn ọghe iran rhiẹre ma wẹẹ , ma hia gha sẹtin rhie igiọdu ne etẹn ima nikpia kevbe nikhuo .
Ọba e Solomọn keghi kha wẹẹ : “ U miẹn vbe ọ rhiẹnrhiẹn hẹ , a deghẹ a miẹn ẹmwẹ nọ guae ro ya gie vbene emwi ye hẹ zẹẹ .
Aro ni mumu ogiẹ ghi gha ya ẹko ọmwa rhiẹnrhiẹn , iyẹn esi ghi gha ye ọmwa rran sayọ . ”
( Itan 15 : 23 , 30 ) Ọmwa ne iro han rẹn gha miẹn ifuẹko vbe ọ gha tie ebe Owa Ọkhẹ ra ebe iyẹn ọghomwa vbe jw.org .
Ukọ e Pọl vbe gi ima rẹn wẹẹ , ihuan Arriọba ne a so kugbe gha sẹtin rhie orhiọn ye ima iwu .
Ọ keghi kha wẹẹ : “ Wa gha ye ẹwaẹn ma egbe emwi , ne uwa vbe gha yae bu egbe ude .
Wa gha ye Psalm so ihuan , wa gha so ihuan kevbe ihuan ni huanrẹn , wa gha ye ekhọe oghọghọ so ihuan ghe Osanobua uwa . ” — Kọl 3 : 16 ; Iwinna 16 : 25 .
Vbọzẹe ne ọ na khẹke ne ima rhiegba ye igiọdu ne a rhie ne egbe zẹ vbene ufomwẹ agbọn na ya sikẹ otọ ? De emwi nọ khẹke ne ima gha ru ?
Zẹ vbene ima ya sikẹ ẹdẹ ugborhirhi ọghe Jehova , te ọ khẹke ne ima rhiegba ye igiọdu ne a rhie ne egbe .
( Hib 10 : 25 ) Nọnaghiyerriọ , te ọ khẹke ne ima gha lele adia ne Pọl rhie ne Ivbiotu e Kristi vbe orre nokaro .
Ọ keghi kha wẹẹ : “ Wa gha rhie ẹtin ye egbe iwu , wa gha ye egbe obọ zẹ vbene uwa wa ruẹe na . ” — 1 Tẹs 5 : 11 .
A fi eni eso werriẹ .

‘ U gha rinmwian e Nọyaẹnmwa ne ọ yobọ ye emwamwa ruẹn , te ọ wa dunna nuẹn . ’ — ITAN 16 : 3 .
IHUAN : 135 , 144
De ere ne igbama gha miẹn vbe iran gha lele adia nọ rre ebe Itan 16 : 3 ?
De okhuo ne igbama gha sẹtin fian ne egbe iran ?
De emwi nọ gha ru iyobọ ne igbama ya rhie aro tua okhuo ne iran fian ne egbe iran vbe odẹ ọghe orhiọn ?
1 - 3 . ( a ) De isievẹn ne igbama hia werriẹ aro daa ? Ru igiemwi yọ .
( Ghee efoto nọ rre omuhẹn . ) ( b ) De vbene igbama ni ga e Jehova khian ya sẹtin la isievẹn na gberra hẹ ?
GIA kha wẹẹ u mu okhian rrie ehe nọ rree rhunmwuda ugie kpataki .
Urriẹdẹ ohoho ẹre u khian ya ye okọ otọ sẹ evba rhunmwuda , ehe ne u rrie rree .
U ghi sẹ eke ne u khian na lae imọto vbe ehe ne okọ otọ na kun sie , egbe na ka wọọ ruẹ , rhunmwuda okhọngborrie emwa kevbe imọto ni rre evba .
Nọ ya maan ọre wẹẹ , u rẹn eke ne u rrie , u vbe rẹn imọto nọ khẹke ne u la sẹ evba !
U gha lae imọto ne u rhirhi miẹn , u ghi bibi odẹ , ui sẹ eke ne u rrie ẹdẹ .
Te ehọnrre ye vbe ekhẹn ne a guan kaẹn ban .
Te iran vbe mu okhian rrie ehe nọ rree sokpan ẹre imọto kẹkan ẹre iran khian loo rhunmwuda , okhian arrọọ nọ .
Egbe sẹtin wọọ iran rhunmwuda azẹ nibun nọ khẹke ne iran ru vbe arrọọ ọghe iran kevbe ẹkpotọ nibun nọ kie ne iran .
Igbama gha rẹn emwi ne iran khian ya arrọọ ọghe iran ru , azẹ vberriọ i lọghọ iran na ru .
Vbua khian ya loo arrọọ ruẹ hẹ ?
Ako iruẹmwi na gha zẹ ewanniẹn ye inọta nii . Ọ gha vbe rhie igiọdu ne igbama , ne iran rhiegba ye ugamwẹ e Jehova .
Ọni ọre wẹẹ , iran ghi gha mu ugamwẹ e Jehova ye okaro vbe iran gha khian ru azẹ nọ dekaẹn , owebe ne a yo , iwinna ne iran gha ru , orọnmwẹ , emọ ne a biẹle kevbe emwi ọvbehe . Ọ ma fo ye evba .
Iran ghi vbe gha hia ne iran muẹn sẹ ighẹ okhuo ne iran fian ne egbe iran vbe odẹ ọghe orhiọn .
E Jehava gha fiangbe igbama ni rhiegba ye ugamwẹ ọghẹe , ọ ghi ya emwamwa ọghe iran hia dinnodẹ . — Tie Itan 16 : 3 .
De emwi ne ima khian ziro yan vbe ako iruẹmwi na ?
Emwi ẹwaẹn nọ deghẹ ima fian okhuo ne egbe ima vbe ẹghẹ igbama .
Vbọzẹe ?
Rhunmwuda emwi eha ne ima gha ziro yan vbe ako iruẹmwi na .
Nokaro kevbe nogieva gha ya ima rẹn wẹẹ , ẹrhiọn ne ima loo , ne ima mieke na sẹtin muẹn sẹ ighẹ okhuo ne ima fian ne egbe ima vbe ugamwẹ Jehova , keghi ya ima sikẹ e Jehova sayọ .
Nogieha gha rhan otọ re , evbọzẹe ne ọ na khẹke ne ima fian okhuo ne egbe ma vbe ẹghẹ igbama .
Vbọ mobọ ya ima fian okhuo ne egbe ima vbe odẹ ọghe orhiọn ?
Emwi nọ mobọ ya ima fian okhuo ne egbe ima vbe odẹ ọghe orhiọn , ọre ne ọ na kie ẹkpotọ ne ima ya gbọyẹmwẹ ya ahoẹmwọmwa ne Jehova mwẹ daa ima kevbe ẹse hia ne ọre he ru ne ima .
Ọsian keghi kha wẹẹ : “ U miẹn vbene ọ maan hẹ ne a rhie ekpọnmwẹ nuẹn Nọyaẹnmwa . . .
Iwinna ruẹn nekhua ya ẹko rhiẹnrhiẹn mwẹ Nọyaẹnmwa , mẹ so ihuan oghọghọ rhunmwuda iwinna ne u winnaẹn . ”
( Psm 92 : 1 , 4 ) Igbama , wa muẹn roro ẹse hia ne Jehova he ru ne uwa .
Irẹn ẹre ọ zẹe ighẹ uwa mwẹ arrọọ , irẹn ẹre ọ gie odẹ ẹmwata ma uwa , irẹn ẹre ọ kpemehe Baibol kevbe iko ọghe Ivbiotu e Kristi , irẹn ẹre ọ vbe ya uwa mwẹ ayayẹro .
Ma ghaa muẹn emwi orhiọn ye okaro , te ima gbọyemwẹ ye afiangbe na hia nọ ke obọ Osanobua rre , ọna ghi ya ima sikẹ ọre sayọ .
( a ) De vbene evbakọnrẹn ọghe orhiọn ya ya ima sikẹ Jehova sayọ ?
( b ) De okhuo ne ehọnrre ra emọ ni ma he sẹ ehọnrre gha sẹtin fian ne egbe iran ?
Emwi ọvbehe nọ ya ima fian okhuo ne egbe ima vbe odẹ ọghe orhiọn ọre wẹẹ , zẹ vbene ima ya hia ne ima muẹn sẹ ighẹ okhuo ne ima fian ne egbe ima , aro e Jehova ghi gha bẹghe ẹrhiọn ne ima loo vbe ugamwẹ ọghẹe , ọna ghi vbe ya ima sikẹ ọre sayọ .
Ukọ e Pọl keghi kha wẹẹ : “ Osanobua i re ọmwa ne ẹi ru emwi ẹse .
Ẹi ra mianmian iwinna ne uwa winnaẹn , ra vbene uwa ya rhie maan hẹ ighẹ wa hoẹmwẹ ọnrẹn . ”
( Hib 6 : 10 ) Ghẹ gha roro ẹre wẹẹ , u kherhe gbe nọ gha fian okhuo ne egbuẹ vbe odẹ ọghe orhiọn .
Ukpo igbe ẹre Christine ghaa ye vbe ọ fian okhuo ne egbe ẹre wẹẹ , te irẹn khian gha tie okha ọghe etẹn ni ya ẹdagbọn iran ga e Jehova .
Ukpo 12 ẹre Toby ghaa ye vbe ọ taa mu olọ yan rẹn wẹẹ , te irẹn khian ka tie Baibol fo fẹẹrẹ irẹn ke dinmwiamẹ .
E Maxim vbe ọtiọnrẹn nokhuo na tie ẹre Noemi ẹre ọ gba dinmwiamẹ vbe ẹdẹ ọkpa .
E Maxim kegha rre ukpo 11 vbene ọtiọnrẹn na gha rre ukpo 10 .
Vbe iyeke ọni , iran na fian okhuo ne egbe iran wẹẹ iran gha ga vbe Bẹtẹl .
Ne iran mieke na sẹtin rhie aro tua evbakọnrẹn ọghe iran , iran na sikan ebe ne a rhie obọ yi , a kegha die Bẹtẹl ya egbe ekẹn vbe owa iran .
U sẹtin vbe fian okhuo ne egbuẹ vbe odẹ ọghe orhiọn , u vbe gha hia ne u muẹn sẹ . — Tie Filippai 1 : 10 , 11 .
7 , 8 . ( a ) De vbene okhuo ne a fian ne egbe ọmwa ya ya azẹ ne a ru khuẹrhẹ hẹ ?
( b ) Vbọzẹe ne ehọnrre ọkpa ma na yo owebe nọ yo ?
Emwi ọvbehe ye rrọọ nọ zẹe ne ọ na khẹke ne ehọnrre gha fian okhuo ne egbe iran .
Ọ keghi ru iyobọ ne iran ya ru atamuolọyan nọ dekaan owebe ne a yo , iwinna ne a gha ru kevbe emwi ọvbehe .
Te atamuolọyan ne a ru ye vbe ọmwa nọ rrie ehe , ọ na do sẹ ada ne enẹ .
Ọ gha gele rẹn ehe nọ rrie , ẹi vbe mu ẹghẹ rhia , ọ wa la odẹ nọ khẹke .
Erriọ azẹ ne a ru vbe ya khuẹrhẹ vbe ọmwa ghaa mwẹ evbakọnrẹn .
Ebe Itan 21 : 5 ya ima rẹn wẹẹ , ọmwa gha “ mwamwa emwi ẹse , ” emwamwa rẹn ghi dinnodẹ .
Ọmwa gha rherhe fian okhuo ne egbe ẹre , ọ vbe rherhe miẹn ere nọ rrọọ .
Emwi vbenian ẹre ọ ru iyobọ ne Damaris vbe ẹghẹ nọ ya ru azẹ ne kpataki vbe ọ ye rre ehọnrre .
E Damaris wa rẹn ebe .
Ọ wa hia vbe edanmwẹ nokiekie ne ọ ru vbe owebe ne ukpogieva rhunmwuda ọni , ẹkpotọ na kie nẹẹn , ne ọ ya ruẹ ilele ọghe uhi ( law ) vbe owebe nọ yo , vbe ne ẹi khian na hae igho e skul ọ ke ya ladian .
Vbe ọ ghi ru ?
Ọtẹn na ma yo owebe nọ yo . Ọ na ya gha winna vbe owa aza igho .
Vbe ọ yae ru azẹ vbenian ?
Ọ keghi kha wẹẹ : “ Te I ye kherhe vbe I taa mu olọ yan rẹn wẹẹ , I gha rhiegbe ye iwinna arọndẹ .
Ọni rhiema wẹẹ , iwinna ovbi ẹghẹ kherhe ẹre I khian gha ru .
Igho ọrhẹnrhẹn ẹre I gha te gha miẹn vbe uki akpawẹ te I yo owebe nọ yo sokpan , ọ gha te lọghọ I ke miẹn iwinna ovbi ẹghẹ kherhe . ”
Ọ sẹ ukpo 20 nẹ , ne Damaris ke ru iwinna arọndẹ .
Te ọ ghi gbe ima rẹn rhunmwuda azẹ ne ọ ru vbe ọ rre ehọnrre ra ? Hiehie !
Ọ na ye vbe kha wẹẹ : “ Te imẹ vbe avbe omugui ghi wa do ẹki miẹn egbe vbe owa aza igho ne I na winna .
Iwinna ne iran ru ẹre imẹ gha te gha ru nia , akpawẹ te I yo owebe nọ yo .
Sokpan iran nibun i mwẹ oghọghọ rhunmwuda iwinna ne iran ru .
Erriọ imẹ gha te vbe gha ye .
Sokpan , azẹ ne I ya egbe ọvbokhan ru , ẹre ọ zẹe ighẹ I sọyẹnmwẹ nia , vbe ugamwẹ e Jehova . ”
Vbọzẹe ne ọ na khẹke ne ima gha rhie etian ne igbama ni rre uwu ẹbu ima ?
Ọ khẹke ne ima gha tian igbama ni rre iko ọghomwa vbe uhunmwu otagbọn hia rhunmwuda ne iran na rhie aro tua evbakọnrẹn ọghe orhiọn .
Igbama vbenian keghi sọyẹnmwẹ arrọọ ọghe iran zẹ vbene iran ya lele adia ọghe Jehova vbe azẹ ne iran ru .
Ọ sẹtin kaẹn owebe ne a yo , iwinna ne a na miẹn igho kevbe orọnmwẹ .
E Solomọn keghi kha wẹẹ : “ Ya ẹtin ruẹn hia mu ẹtin yan e Nọyaẹnmwa .
Ghẹ mu ẹtin yan emwi ne uwẹ ro ighẹ uwẹ rẹnrẹn .
Gha ye Nọyaẹnmwa rre vbe emwi ne u ru hia , ọ gha vbe gha ma ruẹn odẹ ne ọ kere . ”
( Itan 3 : 5 , 6 ) Aro nọ ghaan ẹre Jehova ya ghee igbama ni rre otu ọghẹe .
E Jehova gele hoẹmwẹ iran , ọ gbogba ga iran , ọ rhie adia ne iran , erriọ vbe ya fiangbe iran .
( a ) Vbọzẹe ne ọ na khẹke ne ima mu iwinna ikporhu iyẹn nọ maan ye okaro vbe arrọọ ọghe ima ?
( b ) Vbe ima khian ya do gha re emwa ni fuẹro hẹ vbe iwinna na ?
Igbama nọ gele hoo nọ ya ẹko rhiẹnrhiẹn e Jehova keghi rhiegba ye iwinna ikporhu iyẹn nọ maan .
Vbe Jesu Kristi nianian vbene iwinna na ru ekpataki sẹ hẹ , ọ keghi kha wẹẹ “ te a gha ka kpe orhu iyẹn nọ maan ma emwa hia . ”
( Mak 13 : 10 ) Rhunmwuda vbene iwinna ikporhu ya de ọghe ẹgiẹgiẹ , te ọ khẹke ne ima muẹn ye okaro vbe arrọọ ọghe ima .
U sẹtin nọ egbuẹ ọta vbenian : I gha sẹtin gha ladian vbe iwinna ikporhu vbe ẹghẹ hia ra ?
I gha sẹtin ru iwinna arọndẹ ra ?
Deghẹ iwinna ikporhu iyẹn nọ maan i ya mwẹ sọyẹnmwẹ ghi vbo ?
Vbia khian ya do gha re ọmwa nọ fuẹro hẹ vbe iwinna ikporhu iyẹn nọ maan ?
Emwi eva gha ru iyobọ nuẹn : Mu egbe yotọ ẹse .
Ghẹ gi ẹtin fuẹ vbe iwinna ikporhu iyẹn nọ maan .
U gha lele adia na , u do gha sọyẹnmwẹ iwinna ne kpataki na .
De vbene u ya mu egbe ikporhu iyẹn nọ maan yotọ hẹ ?
( Ghee okhuẹn 11 , 12 )
11 , 12 . ( a ) De emwi eso ne igbama gha ru ne iran ya mu egbe yotọ khẹ iwinna ikporhu iyẹn nọ maan ?
( b ) De vbene ehọnrre ọkpa ya loo ẹkpotọ nọ kie re ya kporhu hẹ vbe owebe ?
Mu egbe ẹre yotọ ewanniẹn ne u gha zẹ ye inọta ne ihua mobọ nọ . Vbe igiemwi , “ Vbọzẹe Ne U Na Ya Osa Yi ? ”
E wẹbsait ọghe ima mwẹ asefẹn ne a mwamwaẹn nọ ru iyobọ ne igbama ya zẹ ewanniẹn ye inọta vbenian .
Gha rhie BIBLE TEACHINGS > TEENAGERS .
U gha miẹn uhunmwuta na , “ Why Do I Believe in God ? ”
Adia rre evba , nọ gha ru iyobọ nuẹn ya miẹn ewanniẹn ọghe inọta na .
U gha vbe miẹn ako eha ọghe Evbagbẹn Nọhuanrẹn ni gha ru iyobọ nuẹn — Hibru 3 : 4 , Rom 1 : 20 kevbe Psalm 139 : 14 .
U gha sẹtin ya emwamwa na mu egbe ewanniẹn ọghe inọta nibun yotọ . — Tie 1 Pita 3 : 15 .
Igbama , wa gha tama iho uwa vbe owebe ne iran gha loo jw.org .
Erriọ ọtẹn nokpia ọkpa na tie ẹre Luca ru ẹre vbe etisa iran maa iran emwi vbekpae ugamwẹ ughughan .
Luca keghi do bẹghe ẹre wẹẹ , ọ mwẹ emwi eso nọ ma gba ne ebe ne iran loo vbe owebe tae vbekpae Avbe Osẹe Jehova .
Ohan te gha mu e Luca vbe okaro sokpan , ọ keghi tama etisa iran wẹẹ , ọ mwẹ emwi eso nọ ma gba vbe ebe iruẹmwi ne iran loo vbe owebe , ne irẹn hoo ne irẹn guan kaẹn . Etisa iran na kie ẹkpotọ nẹẹn .
E Luca keghi rhan otọ iyayi ọghe Osẹe Jehova maa ihua re , ọ na vbe maa iran wẹbsait ọghomwa .
Etisa iran na waa emọ hia ni rre klas e Luca iwinna ne iran gha ru vbe iran gha sẹ owa .
Ọ na wẹẹ ne iran ya ghee whiteboard animation Beat a Bully Without Using Your Fists vbe jw.org .
Ẹko na wa gha sẹ Luca ọyẹnmwẹ rhunmwuda ẹrhiọn ne ọ loo ro keghi biẹ ọmọ esi .
Vbọzẹe nọ ma na khẹke ne ẹtin fu ima vbe ima gha werriẹ aro daa ọlọghọmwa ?
Ugbẹnso , u sẹtin werriẹ aro daa ọlọghọmwa .
Ọ ghaa yerriọ , ghẹ gi ẹtin fuẹ .
Ye rhie aro tua okhuo ne u fian ne egbuẹ .
( 2 Tim 4 : 2 ) Ukpo 17 ẹre Katharina ghaa ye vbe ọ ya ekhọe yan rẹn wẹẹ , te irẹn khian gha kporhu ma emwa hia vbe isiwinna .
Sokpan , ọ mwẹ arhunmwu ọkpa vbe isiwinna , nọ wa gha rhovbiẹ Katharina .
Ọrheyerriọ , ọni ma gbe orhiọn ye ọre iwu .
Uyinmwẹ esi ne Katharina rhiema kegha yẹẹ ọmwa ọvbehe ne a tie ẹre Hans , nọ vbe gha winna vbe isiwinna nii .
Rhunmwuda ọni , ọ na suẹn gha tie ebe ima , ọ na vbe rhiegbe ye iruẹmwi e Baibol , vbe iyeke ọni , ọ na dinmwiamẹ .
Katharina ma rẹn ẹghẹ ne ena hia ya sunu rhunmwuda , ọ ma ghi gha rre isiwinna nii .
Ukpo 13 ghi gberra nẹ , Hans na do ye ọta guan vbe iko ne Katharina vbe ẹgbẹe ọre kpa gha rrie .
Ọyẹnmwẹ nọ ghaa sẹ Katharina vbe a tie Hans gha die ogiukpo i gia gie .
Katharina ma gi ẹtin fuẹ , ọni ẹre ọ si ẹre ne ẹrhiọn nọ loo ro na biẹ ọmọ esi .
GHẸ MIANMIAN OKHUO NE U FIAN NE EGBUẸ
14 , 15 . ( a ) De emwi nọ khẹke ne igbama ru deghẹ emwa kpikpi iran ne iran yin uyinmwẹ nọ ma khẹke ?
( b ) De emwi ne igbama gha ru vbe iran ghaa werriẹ aro daa ukpokpo otu ihegbe ?
Zẹ vbene ima nanaẹn de sin , ọ wa vẹẹ na rẹn wẹẹ , te ọ khẹke ne igbama gha fian okhuo ne egbe iran vbe ugamwẹ e Jehova , iran ghi vbe hia ne iran muẹn sẹ .
Ihua sẹtin rhie aro tua irọkhegbe ọghe agbọn na , iran sẹtin vbe gha hoo ne u deba iran .
Ọ gha sẹ ẹghẹ , ẹkpotọ gha kie nuẹn , ne u ya gi ihua rẹn wẹẹ , okhuo ne u fian ne egbuẹ vbe ugamwẹ e Jehova i re ne a ya gbe akiyẹyẹ .
Ghẹ gi ọmwa rhọkpa fi ruẹ ekhọe werriẹ .
Deghẹ uwẹ ẹre ọ rrie ehe , vbe igiemwi ọghe ọmwa nọ rrie ehe ne a guan kaẹn vbe omuhẹn ban , u gha la imọto ne u rhirhi miẹn rhunmwuda emwa ni rre uwu ẹre sọyẹnmwẹ egbe ra ? Hiehie !
Imọto nọ rrie ehe ne u rrie ẹre u khian lao .
Ọ mwẹ ibude eso ni gha ru iyobọ nuẹn vbe u ghaa werriẹ aro daa ukpokpo otu ihegbe .
Vbe igiemwi , gbaengbe ne emwa ra emwi ni gha sẹtin si ruẹ fi edanmwẹ .
( Itan 22 : 3 ) Gha muẹn roro evba lae miẹn vbe a gha yin uyinmwẹ dan .
( Gal 6 : 7 ) Gha mu egbe rriotọ . Akpa na , ẹre ọ khian ya ruẹ gha rhie ibude ọghe evbibiọ kevbe etẹn ọvbehe ni mwẹ irẹnmwi vbe iko ne u ye . — Tie 1 Pita 5 : 5 , 6 .
Ya unu kaẹn emwi ẹwaẹn nọ rhiẹre ma wẹẹ , a miẹn afiangbe vbe a ghaa mu egbe rriotọ .
Imuegberriotọ ẹre ọ ya Christoph rhie ibude nọ maan .
Vbe ọ da wa dinmwiamẹ , ọ na suẹn gha ku iku isasa egbe vbe ẹghẹ hia .
Igbama ne ihua re ni vbe yo evba , na suẹn gha tama rẹn nọ deba e klọb iran .
Ọ na mu ẹmwẹ na ma ọdiọn ọkpa vbe iko .
Ọdiọn nii keghi tama rẹn ne ọ muẹn roro , uyinmwẹ ne ẹi maan nọ lele iku isasa egbe khian , vbe na ghee uyinmwẹ osuan .
Christoph ye deba e klọb nii , sokpan , ọ keghi do bẹghe ẹre wẹẹ , iku isasa egbe nii gha sẹtin si ikuaengbe kevbe ẹbe , ọ vbe ya irẹn khian ọmwa ne ẹi tohan emwa ọvbehe .
Ọ na vbe gu ediọn eso guan .
Iran na vbe ye Evbagbẹn Nọhhuanrẹn rhie ibude nẹẹn .
Christoph na ghi kha wẹẹ : “ E Jehova keghi rhie ibude nọ maan mẹ , I rhie ibude ne Ọ rhie mẹ , agharhemiẹn wẹẹ ọ rhie ẹghẹ eso , I ke yae ru emwi . ”
U ghaa mu egbe rriotọ , ibude i lọghọ ruẹ na rhie .
17 , 18 . ( a ) De emwi ne Jehova hoo ne igbama gha mwẹ ?
( b ) De emwi nọ ya eniwanrẹn eso fian obọ re ? Vbe ima khian ru ne emwi vberriọ ghẹ sunu dae ima .
Ru igiemwi yọ .
Ebe Asan Ibo khare wẹẹ : “ Wa ne igbama , wa gha zọmọ igbama uwa .
Gi ẹko gha sẹ uwa ọyẹnmwẹ . ”
( Asan 11 : 9 ) E Jehova gele hoo ne uwa ne igbama gha sọyẹnmwẹ .
Ako iruẹmwi na ya uwa rẹn wẹẹ , okhuo ne a fian ne egbe ọmwa vbe ugamwẹ e Jehova keghi re emwi nọ khian gele ya uwa gha sọyẹnmwẹ .
U gha rherhe fian okhuo ne egbuẹ , u ghi vbe rherhe miẹn vbene Jehova ya gbaroghe ruẹ hẹ kevbe afiangbe nọ ke obọ re rre .
Gha ya adia ni rre Ẹmwẹ Osanobua ru emwi .
Hia ne u kọ ọna ye orhiọn : “ Ye Ayi ne ọ yi ruẹ rre , vbe ne u na re ọvbokhan . ” — Asan 12 : 1 .
Ai ru ọvbokhan ne ebiro .
Babanna , igbama ghi vbe khian eniwanrẹn .
Eniwanrẹn nibun keghi fian obọ re rhunmwuda , iran ma loo arrọọ ọghe iran ẹse vbe iran rre igbama . Eso ma kue zẹdẹ fian okhuo ne egbe iran .
Vbene ẹmwata , te igbama ni fian okhuo ne egbe iran vbe ugamwẹ e Jehova khian gha sọyẹnmwẹ ọnrẹn , uhiẹn vbe iran gha khian eniwanrẹn nẹ .
Ọyẹnmwẹ vberriọ ẹre ọ sẹ ọtẹn nokhuo ọkpa ne a tie ẹre Mirjana .
Ọ wa gua gha ku iku isasa egbe vbe ọ rre ehọnrre sẹrriọ wẹẹ , iran na gie na tie ẹre vbe Olympic Games . Vbe ọ ghi ru ?
Ọ na rhiegbe ye ugamwẹ ọghe ẹghẹ hia . Ọ gberra ukpo 30 ne Mirjana ke rre ugamwẹ ẹghẹ hia .
Irẹn vbe odafẹn ọnrẹn ye rre ugamwẹ ẹghẹ hia .
Ọ keghi kha wẹẹ ; “ Emwa ni hoo ne a gha họn usi iran rre , emwa ni gualọ ukpo nọ yo kevbe ẹfe i gele mwẹ oghọghọ nọ sẹ otọ ẹko .
Sokpan emwa ni fian okhuo ne egbe iran vbe ugamwẹ e Jehova kevbe ni ru iyobọ ne emwa ọvbehe ya do rẹn odẹ ọghe ẹmwata , ẹre ọ gele mwẹ oghọghọ nọ sẹ otọ ẹko . ”
Vbọzẹe ne ọ na khẹke ne ima fian okhuo ne egbe ima vbe ugamwẹ e Jehova vbe ima ghaa rre igbama ?
Ọ khẹke ne ima gha tian igbama ni rre otu e Jehova rhunmwuda , iran rhiegba ye ugamwẹ e Jehova agharhemiẹn wẹẹ iran werriẹ aro daa isievẹn ughughan .
Iran nibun fian okhuo ne egbe iran vbe ugamwẹ e Jehova , iran vbe hia ne iran muẹn sẹ .
Iran mu ikporhu iyẹn nọ maan ye okaro vbe arrọọ ọghe iran .
Iran ma kue ne emwi fi iran ekhọe werriẹ .
E Jehova gha san uwa ẹse ye iwinna esi ne uwa ru . Etẹn nibun wa vbe rrọọ ni mu egbe , ne iran ya ru iyobọ nọ khẹke ne uwa .
Wa ghaa ya egbe kọ e Jehova , emwamwa ọghe uwa hia ghi dinnodẹ .

Ẹmwẹ e Hibru ne a loo ro vbe ako na keghi re nọ gia loo vbe odẹ ughughan rhunmwuda ẹi re emwi ọkpa ẹre a yae kha .

Ọrheyerriọ , emwi nọ ghi ya ima mwẹ irẹnmwẹ nọgbae ọghe ebe Psalm 144 : 12 - 15 ẹre a gbẹnnẹ ye ototọ mwa :
Emwi ne uviẹn nikẹre ọghe Psalm 144 khare : Ẹmwẹ ne New World Translation of the Holy Scriptures ne a dọlọ gbẹn vbe 2013 loo ro vbe omuhẹn ọghe uviẹn 12 ọre “ odẹ vberriọ . ”
Ọna rhiema wẹẹ , afiangbe ne a guan kaẹn vbe uviẹn 12 ya sẹ 14 keghi re ọghe emwa imudiase , ọni ọre emwa ni wẹẹ ne Osanobua miẹn iran fan vbe obọ emwa dan vbe uviẹn 11 .
Ọna ye vbe rhiegbe ma vbe uviẹn 15 .
Ne ẹmwẹ “ oghọghọ ” keghi ladian igbava sokpan , ẹi re emwa ughughan ẹre a guan kaẹn mwa .
Eguọmwadia e Jehova ẹre a guan kaẹn vbe ako na .
Irẹnmwi na keghi guaero emwi ne ako ughughan vbe Baibol khare nọ dekaan vbene Osanobua khian ya fiangbe emwa ni ya ẹkoata gae .
Ebe ọsian na keghi guan kaẹn ayayẹro ne gbain ne Devid ghaa mwẹ .
Ọ keghi yaro yọ wẹẹ , Osanobua gha miẹn agbẹnvbo Izrẹl fan nẹ vbe obọ eghian , ọ ghi fiangbe iran .
Ẹghẹ nii , iran do gha mwẹ ọyẹnmwẹ nọ sẹ otọ ẹko .
( Lẹv 26 : 9 , 10 ; Diut 7 : 13 ; Psm 128 : 1 - 6 ) Vbe igiemwi , ebe Diuteronomi 28 : 4 keghi kha wẹẹ : “ E Nọyaẹnmwa gha fiangbe uwa ẹsẹse vbe egbe emọ ni bun , vbe egbe emwiokọ , vbe egbe ẹmila kevbe egbe ohuan . ”
Vbene ẹmwata , ọfunmwegbe kevbe afiangbe ne Ivbi Izrẹl ghaa mwẹ vbe ẹghẹ ne Solomọn ya kha yan iran keghi re ne iran ma he miẹn egbe ọre ẹdẹ .
Yevbesọni , arriọba e Solomọn keghi ya ima rẹn vbene Arriọba e Mẹziaia khian gha ye hẹ . — 1 Ọba 4 : 20 , 21 ; Psm 72 : 1 - 20 .
Zẹ vbene ima nanaẹn de sin , irẹnmwi ọghe Psalm 144 ne ima ghi mwẹ nia , keghi guaero ayayẹro ne eguọmwadia e Jehova mwẹ ke otọ gha dee .
Ayayẹro na ọre wẹẹ , e Jehova gha ghi guọghọ emwa dan nẹ , emwa ni mwẹ imudiase ghi do gha mwẹ ofunmwegbe ọghe etẹbitẹ , Osanobua ghi fiangbe iwinna obọ ọghe iran hia . — Psm 37 : 10 , 11 .
3 Okha Ọghe Ẹdagbọn Ọmwa — Ẹgbẹe Ovbiogue Ẹre A Biẹ Mwẹ Yi — I Na Do Khian E Nọ Fe Vbe Odẹ Ọghe Orhiọn
9 Ọfunmwegbe — Vbe Ima Khian Ya Sẹtin Gha Mwẹ Ọnrẹn Hẹ ?
12 E Jehova Hoẹmwẹ Emwa Ni Ya Izinegbe Mọ Ọmọ Erhan
17 Evbọzẹe Ne Ima Na Ye Mọ Ọmọ Erhan
Vbe ako iruẹmwi nokaro , ma gha ziro yan erre ọghe erhan azara kevbe ọghe ọkemwiokọ ne Jesu zẹ kevbe emwi ne erre eva na maa ima re vbekpae ikporhu iyẹn nọ maan .
Vbe ako iruẹmwi nogieva , ma gha guan kaẹn adia eso ni rre Baibol ni rhiẹre ma wẹẹ , te ọ khẹke ne ima ye gha kporhu iyẹn nọ maan .
22 Ọ Khẹke Ne U Rẹn Oghian Ruẹ
27 Igbama — Wa Mudia Gbain Ne Esu Ghẹ Mieke Na Sẹtin Mu Uwa Rẹrẹ
Oghian ima ẹre Esu khin .
De vbene ọdakha ọghe Esu vẹwae sẹ hẹ ?
De vbene Esu mwẹ ẹtin sẹ hẹ ?
De vbene ima hia , ya sẹ egbe igbama khian ya sẹtin khọnmiotọ yan Esu hẹ ?
Ako iruẹmwi eva na gha zẹ ewanniẹn ye inọta na . Ọ gha vbe rhie ẹrhiọn ye ima iwu ne ima mieke na sẹtin mudia gbain vbe odaro isievẹn ọghe Esu .
32 Emwiorhọ Ne Wọrhọ Wọrhọ !
OKHA ỌGHE ẸDAGBỌN ỌMWA
Samuel F .
Herd Ẹre Ọ Taa Okha Na
Owa ne a ya erhan bọ nọ mwẹ ughugha ọkpa ẹre a na biẹ mwẹ vbe ẹvbo nekherhe ne a tie ẹre Liberty , Indiana vbe U.S.A .
Evbibiẹ mwẹ mwẹ emọ eha nẹ , a ke biẹ mwẹ . Mẹ ọre ọmọ ne ukpogienẹ .
Emọ ikhuo eva kevbe ọmọ okpia ọkpa ẹre ọ diẹn mwẹ .
Emọ ikpia eva kevbe ọmokhuo ọkpa ẹre imẹ sinmwi .
Owa na , ne a ya erhan bọ , ẹre a na biẹ mwẹ
VBUWE ẹghẹ ne I ya yo owebe , afiwerriẹ ma mobọ rhiegbe ma vbe owebe ne I yo kevbe ẹvbo ima . Emwa ne ima gba suẹn e skul ẹre ima vbe gba ladian .
Ọ lọghọ a ke miẹn ọmwa ne a ma rẹn eni ẹnrẹn vbe ẹvbo nii .
Emọ ihinrọn ẹre evbibiẹ mwẹ biẹlẹ . Te imẹ wa guẹ iwinna ugbo vbe I wan dee
Ugbo ne kherhe kherhe ẹre ọ lẹgae Liberty ne ẹvbo ima . Ọka ẹre avbe ọgbugbo wa mobọ gha kọ .
Vbe ẹghẹ ne a ya biẹ mwẹ , te erha mwẹ ghaa gbe ezọbu lele ọgbugbo ọkpa .
Te imẹ wa guẹ iwinna ugbo sẹrriọ wẹẹ , vbe I rre ehọnrre , ẹre I na suẹn gha fi emadogua ne a ya winna vbe ugbo ne a tie ẹre tractor .
Erha mwẹ khian enọwanrẹn nẹ a ke biẹ mwẹ .
Ukpo 56 ẹre ọ ghaa ye vbe a biẹ mwẹ vbene iye mwẹ na gha rre ukpo 35 .
Ọmwa ne wẹnrẹn nọ wegbe obọ ẹre erha mwẹ ghaa khin . Ẹi rherhe khuọnmwi .
Ọ ma fe sokpan , ma miẹn owa gha dia , ma miẹn ukpọn gha yọ , ma vbe miẹn evbare gha re . Ọ wa gele gha gbaroghe ima .
Ukpo 93 ẹre ọ ghaa ye vbe ọ wu .
Iye mwẹ keghi wu vbe ọ rre ukpo 86 .
Erha mwẹ vbe iye mwẹ ma gha re eguọmwadia e Jehova .
Ọtẹn mwẹ nokpia ọkpa ẹre ọ Osẹe Jehova . Ukpo 1972 ẹre ọ suẹn gha ga zẹvbe ọdiọn vbe iko .
Te iye mwẹ wa rhiegba ye ẹmwẹ ugamwẹ .
E sọs e Baptist ẹre ọ ghaa viọ ima yo vbe ẹdẹ Sọnde .
Vbe I rre ukpo 12 , ẹre I na ka họn vbekpae imamwaemwi ọghe Osa Ne Agbeha .
Ọ keghi kpa mwẹ odin , ẹre I na nọ iye mwẹ wẹẹ : “ De vbene Jesu ọkpa khian ya sẹtin gha re Ọmọ kevbe Erha hẹ ? ”
Iye mwẹ keghi kha wẹẹ : “ Ovbimwẹ , emwi ne ai sẹtin rẹn otọ re nọ . ”
I ma gele sẹtin rẹn otọ re .
Agharhemiẹn wẹẹ I ma rẹn otọ re , I na ye dinmwiamẹ vbe I rre ukpo 14 vbe ẹzẹ ne kherhe nọ rre ẹdogbo nii .
Igbaha ẹre iran dinmwi mwẹ ya amẹ , zẹvbe nọ gua ilele ọghe imamwaemwi nii ro . 1952 Vbe I rre ukpo 17 .
Vbe ẹghẹ na , I ma he deba ivbiyokuo Vbe I rre owebe nukpogieva , I kegha mwẹ ọse ọkpa nọ gbe ekpa .
Ọ na wẹẹ ne I deba irẹn gha gbe ekpa . I na gele deba re vbe otu ọkpa ne a tie Golden Gloves .
Sokpan , ọ ma gua mwẹ egbe ro , rhunmwuda ọni , I na zobọ vbọ .
Ọ ghi sẹ ẹghẹ , arriọba U.S . keghi rhie mwẹ ba ivbiyokuo .
Iran na gie mwẹ gha rrie Germany .
Vbe I rre Germany , eniwanrẹn ni rre evba keghi gie mwẹ gha rrie owebe ne a tie ẹre Noncommissioned Officers Academy rhunmwuda iran yayi wẹẹ , ọmwa nọ gha sẹtin su emwa ọvbehe ẹre I khin .
Te iran wa gha hoo ne I ya ẹdagbọn mwẹ rhiegbe ye iwinna iyokuo .
Ọni ma zẹdẹ gha rre imẹ orhiọn .
Ukpo eva ẹre arriọba wẹẹ ne I ya ru iwinna na .
Ọ ghi gba nẹ vbe ukpo 1956 , I na tobọ mwẹ ya ọghọ ban ẹwu .
Vbọ ma he kpẹ vba , I na deba ivbiyokuo ọvbehe .
1954 - 1956 Ukpo eva ẹre I ya ru iwinna ovbiyokuo vbe arriọba ọghe U.S .
Vbene I te do rẹn odẹ ọghe ẹmwata , iziro nọ ma gba ẹre I ghaa mwẹ vbe nọ dekaẹn vbe nọ khẹke ne okpia ya gha ru emwi .
Ẹdogbo ne I na waan kevbe ughe ne I ghaa ghee vbe ẹkpẹti ughe , ẹre ọ ya mwẹ gha roro ẹre wẹẹ , okpia ne aro ọre kpannọ ugiọnmwẹ erhẹn , ne ọ mwẹ egbe vbe na ghee olẹtin , ọre okpia ẹkpẹn .
Aro okhuo ẹre imẹ te ya gha ghee ikpia ni kporhu .
Sokpan imamwaemwi ọghe ẹmwata keghi fi arrọọ mwẹ werriẹ .
Vbe I hin imọto mwẹ khian vbe ẹdẹ ọkpa , ivbialeke eva keghi fieghe obọ daa mwẹ .
I ka rẹn iran . Ọtẹn iran nọdiọn nokpia ẹre ọ rhie ọtẹnmwẹ nokhuo nọdiọn .
Osẹe Jehova ẹre iran eva khin .
I ka vbe miẹn iran e Watchtower kevbe Awake !
nẹ , sokpan nọ ne imẹ , e Watchtower nọ rrọọ lọghọ gbe ne a rẹn otọ re .
Ẹdẹ ne iran fieghe obọ da mwẹ na , iran keghi tama mwẹ ne I gha die iko ọghe Avbe Osẹe Jehova na do vbe owa iran , na ghaa tie ẹre Congregation Book Study .
I na wẹẹ I gha ka roro ẹre nẹ .
Iran na dọlegbe ya ogiẹ nọ mwẹ wẹẹ , “ Ẹi re te u wẹẹ u gha rre . ”
I na ghi ya ọkhọnmwẹ ọkhọnmwẹ kue yọ wẹẹ I gha yo .
Ọ keghi da mwẹ ne I na rherhe kue yọ sokpan I ru eyan nẹ , te I gha ghi muẹn sẹ .
I gele yo iko nii vbe akota nii .
Irẹnmwi ne ibiẹka ni rrie iko nii mwẹ , ẹre ọ ghi kpa mwẹ odin sẹ . Te iran wa rẹn e Baibol .
Iko ne I yo nii ẹre ọ ghi ya mwẹ rẹn wẹẹ , I ma rẹn emwi rhọkpa vbe Baibol agharhemiẹn wẹẹ I ghaa lele iye mwẹ ye sọsi .
Ọna ẹre ọ ya mwẹ rhiegbe ye iruẹmwi e Baibol .
Eni Osanobua nọ re Jehova rre usun emwi ne I ka rẹn .
Asẹ ọkpa ne I na ka nọ iye mwẹ aro emwa ne Avbe Osẹe Jehova khin , ọ keghi tama mwẹ wẹẹ , “ Ediọnmwa ọkpa ne a tie ẹre Jehova ẹre iran ga . ”
Eban imẹ ghi rẹn egiaye .
I ghi rẹn nẹ wẹẹ odẹ ọghe ẹmwata na khin , I ma ghi zẹdẹ si obọ ẹgogo ghi iyeke .
Vbọ wa rre uki ihinrin ne I suẹn iko ne a yo , I keghi dinmwiamẹ vbe March 1957 .
Iziro ekhọe mwẹ keghi fiwerriẹ fẹẹrẹ .
Te ọyẹnmwẹ ghi sẹ mwẹ ne I na ghi do rẹn evba gele yae kha ne a gha re okpia ẹkpẹn .
Vbe Jesu rre agbọn , ọ kegha re ọmwa nọ gbae .
Te okpia nọ ghi kue mwẹ ẹtin sẹ vbe uhunmwu otagbọn na ye vbe ọmọ obọ vbe ehe ne Jesu ye .
Ọrheyerriọ , ọ ma gbinna ẹdẹ ọkpa .
Zẹvbe ne akhasẹ tae yotọ , Jesu ma rhia ikhi ne egbe ẹre vbe a “ ru ẹre emwi oya . ”
( Aiz 53 : 2 , 7 ) I keghi do ruẹ ọre wẹẹ , ọ khẹke ne erhuanegbe Jesu “ gha re emwa ni fu . ” — 2 Tim 2 : 24 .
Ọ ghi rre ukpo ọkpa ne I dinmwiamẹ , I na suẹn iwinna arọndẹ vbe ukpo 1958 .
Sokpan I keghi da obọ yi vbe ovbi ẹghẹ kherhe .
Vbọzẹe ?
Rhunmwuda ne I na gha hoo ne rhie okhuo . E Gloria ọre eni okhuo na .
Ọ keghi re ọkpa vbe usun ivbialeke ni gie na tie mwẹ gha die iko .
Ẹghẹ ọkpa i rrọọ ne I he ya gbe ima rẹn wẹẹ Gloria ọre okhuo ne I rhie re .
Te Gloria ye vbe okuta ẹrọnmwọ vbe ima ru orọnmwẹ , erriọ wa ye ye do fi ebanban .
Nọ ne imẹ , ọvbokhan mwẹ hiunsi sẹ okuta ẹrọnmwọ nọ ghi kue ghan sẹ vbe uhunmwu otagbọn hia .
Ẹdẹgbegbe ẹre ọyẹnmwẹ ya sẹ mwẹ rhunmwuda okhuo ni rhie re .
E Gloria vbe mwẹ okha kherhe nọ khian taa ma uwa :
“ Emọ 17 ẹre evbibiẹ mwẹ biẹ .
Te iye mwẹ wa rhiegbe ye ugamwẹ e Jehova .
Ukpo 14 ẹre I ye vbe ọ wu .
Ẹghẹ na ẹre erha mwẹ ghi ya kue ne Avbe Osẹe Jehova gha gu ẹre tie Baibol .
Asẹ na ẹre erha mwẹ vbe ya gu ẹre ziro ighẹ okpia nọ siẹnro owebe ne imẹ vbe ọtẹn mwẹ nọdiọn yo .
Te ọtẹnmwẹ nọdiọn khian ghi ladian vbe owebe nukpogieva vbe ẹghẹ na .
Erha mwẹ keghi tama nene okpia wẹẹ , mẹ vbe ọtẹn mwẹ nọdiọn i khian sẹtin gha yo owebe vbe ẹghẹ ọkpa .
Ọni nọ wẹẹ , ẹdẹ ne imẹ gha yo , ọtẹnmwẹ ghi tota ye owa , ẹdẹ ne ọtẹnmwẹ gha yo , mẹ ghi tota ye owa .
Nọ tota ye owa vbuwe ima ghi gbaroghe etẹn mwẹ ne giẹrẹ , ọ vbe le evbare ota ye otọ , erha mwẹ te ke iwinna rre .
Okpia nii keghi kpasẹ yọ . Ẹrriọ ima ghaa ru ẹre , ọtẹn mwẹ ke do ladian vbe owebe .
Ẹgbẹe eva ni re Osẹe Jehova ẹre ọ gu ima tie Baibol . Mẹ vbe etẹn mwẹ 10 ẹre ọ ghi do khian Osẹe Jehova .
Agharhemiẹn wẹẹ , ọmwa ne ekhue mu ẹre I khin , te iwinna Ikporhu iyẹn nọ maan wa gha yẹẹ mwẹ .
Arowa mwẹ wa ru iyobọ mẹ vbe asefẹn na . ”
February 1959 ẹre imẹ vbe Gloria ru orọnmwẹ .
Te ima wa gha sọyẹnmwẹ iwinna arọndẹ ne ima rhiegbe yi .
Te ọ wa gha rre ima orhiọn ne ima ya ga vbe Abotu vbe igiogbẹ .
Vbe ọ ghi rre July vbe ukpo 1959 ne ima ru orọnmwẹ , ma na gbẹn ebe wẹẹ ima hoo ne ima ga vbe Abotu .
Ọtẹn nokpia Simon Kraker nọ ga vbe abotu ẹre ọ nọ ima ọta eso nọ mieke na rẹn deghẹ ima gbegba .
Irẹn ẹre ọ tama ima wẹẹ , otu i kue ne ọdọ vbe amwẹ do ga vbe Bẹtẹl vbe ẹghẹ nii .
Ima ma gie ọni gbe orhiọn ye ima iwu . Sokpan , ẹghẹ nọ taẹn ẹre ọ gberra otu ke gie na tie ima vbe Abotu .
Ma na ghi gbẹn ebe gie abotu wẹẹ ima hoo ne ima ya ga vbe ako ne a na gualọ iyobọ etẹn .
Otu na ghi gie ima gha rrie ẹvbo ne a tie ẹre Pine Bluff , Arkansas .
Vbe ẹghẹ nii , iko eva ẹre ọ rre Pine Bluff . Ọkpa vbọ kegha re ọghe ebo vbene nọkpa na gha re ọghe emwa nekhui .
Ọghe emwa nekhui nọ rrọọ ẹre otu gie ima gha rrie .
Etẹn ma gha bun vbe iko nii . Odẹ arhunmwu 14 kẹkan ẹre ọ ghaa ya iyẹn wewe vbe iko nii .
Ọ sẹtin kpa ruẹ odin wẹẹ , ighaegbe ghaa rre iko ọghe avbe Osẹe Jehova vbe ẹghẹ nii .
Arriọba ẹre ọ mu uhi nii gbọọ . Rhunmwuda ọni , ọmwa nekhui kevbe nọfua gha gba ru emwi kugbe , te a rri iran oya yọ .
Uyinmwẹ vberriọ sẹtin vbe si okhọn kevbe ikuanegbe . Ọna ẹre ọ zẹe ne etẹn nekhui kevbe nọfua ma na gha do iko kugbe vbe Ọgua Arriọba .
Iran rẹnrẹn wẹẹ eghian sẹtin do guọghọ Ọgua Arriọba vbe iran ghaa do iko .
Emwi vberriọ gele sunu .
Etẹn nekhui gha ya kporhu vbe ẹdogbo ọghe emwa ni fọfua , a ghi mu iran khui , avbe olakpa sẹtin ya ugbemwẹ yan iran .
Ma kegha lele uhi nii , ne ima mieke na sẹtin ye gha kporhu vbene ima na gha mwẹ ọnrẹn vbe orhiọn wẹẹ , emwi gha fiwerriẹ .
Ma wa vbe gha werriẹ aro daa isievẹn ọvbehe .
Ẹdogbo ọghe emwa nekhui ẹre ima na gha kporhu .
Ugbẹnso , urho ne ima na sobọ ghi ghaa re ọghe ọmwa nọfua . Egbe ghi ka wa wọọ ima .
Ọ gha sunu vbenian , ma sẹtin giẹgiẹ kporhu ma iran , ma sẹtin vbe rinmwian iran ne iran ghẹ gui .
Vbe ẹghẹ nii , erriọ emwi wa gha ye vbe ihe eso .
Ma vbe gha winna iwinna ne a na miẹn igho ba iwinna arọndẹ ne ima rhiegbe yi .
E dollar eha ẹre ima mobọ gha miẹn vbe ẹdẹ vbe ehe ughughan ne ima na winna .
Ọ mwẹ owa eso ne ọvbokhan mwẹ na gha ru iwinna akpehuan .
Ọ mwẹ owa ọkpa ne I na deba re ru iwinna akpehuan ne ima mieke na rherhe zobọ .
Emwa ne ima winna na keghi rhie evbare avan ne ima .
Uzọla uzọla ẹre ọvbokhan mwẹ ya gha lọọ ukpọn ne ẹgbẹe ọkpa .
Mẹ kegha gia iflawa , ugbẹnso , I gbẹn irunmwu , I kpe ewindo , I vbe gha ru iwinna ọvbehe ba re . Ọ mwẹ owa ọkpa ne ima na kpe ewindo , ebo ẹre ọ yan owa nii .
Ọvbokhan mwẹ kegha ke uwu owa kpẹe vbene imẹ na gha ke ibare kpẹe .
Ẹdẹ ohoho ẹre ima ya ru iwinna nii , rhunmwuda ọni , iran na rhie evbare avan ne ima .
Ọvbokhan mwẹ keghi rri ọghẹe vbe uwu owa sokpan ọ ma deba ẹgbẹe nii rri evbare .
Orere ẹre imẹ na rri ọghe imẹ .
I ma zẹdẹ ka ọni yọ rhunmwuda te evbare nii wa deyọ .
Ekhọe esi ẹre iran wa vbe gha mwẹ vbe ẹgbẹe nii sokpan , uhi ne arriọba mu gbọọ ẹre ọ si ẹre ne iran na vbe gha gbanegbe ne emwa nekhui .
Ọ mwẹ asẹ ọkpa ne ima dẹ pẹtrol ye imọto ima vbe ehe ne a na khiẹn ọnrẹn .
Evba nii ẹre I na rinmwian ọkpa vbe usun emwa ni khiẹn ọnrẹn ne ọvbokhan mwẹ loo egbowa ọghe iran .
Ọ na ghee mwẹ ke odukhunmwu ya sẹ otọ , vbe iyeke ọni , ọ na wẹẹ , “ A khui ẹre . ”
Ma wa gha sọyẹnmwẹ iwinna ikporhu ọghe ima kevbe wẹẹ , ma i sẹtin mianmian obọ esi ne etẹn ya gha mu ima .
Vbe ima sẹ Pine Bluff , owa ọtẹn nokpia ọkpa nọ re ọguọmwadia iko ( congregation servant ) ẹre ima tota yi .
Ọvbokhan mwẹ na gha gu ọvbokhan rẹn tie e Baibol rhunmwuda , ọ ma gha re Osẹe Jehova vbe ẹghẹ nii .
Mẹ na gha gu ovbi iran nokhuo kevbe arowa re tie Baibol .
Ọvbokhan ọtẹn nokpia na kevbe ovbi ẹre nokhuo ne ima gu tie Baibol keghi dinmwiamẹ .
Ma wa gha mwẹ ọse nibun vbe iko ọghe emwa ni fua ra ọghe Ebo .
Ẹghẹ hia ẹre iran ya gha tie ima ne ima do deba iran rhie evbare ota sokpan , asọn ẹre ima ya gha yo .
Ẹghẹ nii , otu nọ wa rhiegba ye ẹmwẹ ighaegbe ọghe emwa nekhui kevbe nọfua ọre Ku Klux Klan ( KKK ) .
Uyinmwẹ igbinnoguo ẹre ọ wa gu iran obọ ro . I ye yerre vbe asọn ọkpa vbe emwa do ugie Halloween .
Okpia ọkpa keghi tota ye odaro owa re , ọ na mu erhu nokhua rhuẹ zẹvbe na ghee emwa ni rre otu KKK .
Uyinmwẹ vbenian ma wẹẹ ne etẹn ghẹ ghi ya obọ esi mu emwa ọvbehe . Ọ mwẹ asẹ ọkpa ne ima ya gha gualọ igho ne ima khian ya yo asikoko nọkhua .
Ọtẹn nokpia ọkpa na wẹẹ irẹn gha dẹ imọto ima , ne ima mieke na sẹtin yo .
Uki ọkpa ghi gberra nẹ , ọ mwẹ emwi nọ sunu nọ kpa ima odin .
Vbe ima ke ikporhu dee vbe ẹdẹ ọkpa , egbe wọọ ima nẹ , ne ima ya kporhu vbe uwu ovẹn .
Ma ghi sẹ owa , ma keghi do vba imọto ima vbe ibare .
Emwi ne a gbẹn ye ughegbe nọ rre odaro ọre , ọre “ Imọto ne I dẹ vbe obọ uwa na khin , I yaa ne uwa .
Ọtẹn uwa nọ ghaan . ”
Ọ mwẹ ẹse ne ẹgbẹe ọkpa ru mẹ ne Ii khian sẹtin mianmian ẹdẹ .
Vbe ukpo 1962 , otu keghi wẹẹ ne I gha die Kingdom Ministry School vbe South Lansing , New York .
Etẹn ni su vbe iko , ni gbaroghe otako kevbe odin ẹre a tie re gha die owebe na . Uki ọkpa ẹre otu mwamwaẹn ne a ya maa iran emwi .
Vbe I miẹn ebe ne a ya gie na tie mwẹ , I ma gha mwẹ iwinna , te emwi wa wegbe mu mwẹ .
Sokpan , vbene I te miẹn ebe na ya gie na tie mwẹ , I ka ya gualọ iwinna nẹ vbe kọmpini ọghe e tẹlifoni .
Iran vbe nọ mwẹ ọta eso nẹ , ne iran ya rẹn deghẹ I gbegba nọ gha ru iwinna nii .
Akpawẹ te iran rhie mwẹ vbe iwinna nii , mẹ ẹre ọ te gha re ọmwa nekhui nokaro nọ winnaẹn vbe kọmpini nii .
Emwi ghi huaro , iran na wẹẹ iran gha rhie mwẹ vbe isiwinna nii .
Vbia khian ghi ru ?
Igho ma gha gue mwẹ ne I khian ya mu okhian gha rrie New York .
Emwi nọ ghi te wa gha rrọọ mwẹ ekhọe ọre ne I sẹ owebe rae , ne I ya suẹn iwinna nii .
Te imẹ khian ghi te gbẹn ebe gie otu wẹẹ Ii khian ghi sẹtin ye owebe nii , vbe emwi ọyunnuan ne Ii khian sẹtin mianmian ẹdẹ sunu .
Ọ mwẹ ọtẹn nokhuo ọkpa nọ ghaa rre iko ima , ne arowa re i re Osẹe Jehova .
Okhuo na keghi do sobọ vbe ẹkhu ima vbe owiẹ fioro . Ọ na rhie ẹnvẹlop ne igho vuọn yọ mwẹ obọ .
Egbe na wọọ mwẹ !
Vbe ọ na miẹn ighọ ?
Te irẹn vbe ivbi ẹre ya gha gbe ezọbu , ne I mieke na miẹn igho ya gha rrie owebe . Iran ghi rhiọ gha rrie ugbo ya gha fian iku oru , iran vbe gbẹn irunmwu . Rhunmwuda mwẹ ẹre iran na gha miẹn ẹsọn vberriọ .
Ọtẹn nokhuo nii keghi kha wẹẹ , “ Gha rrie owebe ne u ya ruẹ emwi , ne u mieke na do gha maa ima emwi ! ”
I na ghi nọ iran vbe kọmpini etẹlifoni deghẹ iran gha kue ne I do suẹn iwinna vbe uki ọkpa gha ghi gberra nẹ .
Iran ma kue hiehie !
Ime ma ghi vbe gbokhuo , rhunmwuda , mẹ muegbe owebe nẹ .
I kpọnmwẹ Osanobua wẹẹ I ma ya suẹn iwinna nii .
Te ọvbokhan mwẹ wa gha sọyẹnmwẹ iwinna ikporhu iyẹn nọ maan vbe Pine Bluff .
Ọ keghi kha wẹẹ : “ Ọ sẹ odẹ arhunmwu ugie ne I ghaa gu tie Baibol .
Ikporhu ọghe ke owa ya sẹ owa ẹre ima ya suẹn vbe owiẹ , vbe iyeke ọni , ma ghi lae iwinna atuẹwerriegbe . Ẹdẹ ohoho ẹre ima gbe , ugbẹnso , ma winna sẹ ẹgogo 11 vbe asọn .
Te I wa gele gha sọyẹnmwẹ iwinna ikporhu iyẹn nọ maan !
Ẹmwata nọ rrọọ ọre wẹẹ , I ma te zẹdẹ hoo ne a fi iwinna ima werriẹ khian ọghe ọgbaroghe ọghe otako .
Sokpan e Jehova ẹre ọ kha evba gha ru . ”
Iwinna ima gele fiwerriẹ .
Vbe ima ye ru iwinna arọndẹ vbe Pine Bluff , ma na gbẹn gie otu wẹẹ , ma hoo ne ima gha re arọndẹ ne kpataki .
Ma wa mu orhiọn yọ wẹẹ otu gha rherhe kpasẹ yọ rhunmwuda , ọgbaroghe ọghe odin ( district overseer ) ka tama ima wẹẹ , ọ mwẹ iko ọkpa ne a na gualọ iyobọ etẹn vbe Texas kevbe wẹẹ , irẹn hoo ne ima gha rrie evba zẹvbe arọndẹ ne kpataki .
Ọyẹnmwẹ na wa gha sẹ ima , ẹre ima na suẹn gha khẹ ebe ne a khian ya gie ima gha rrie evba .
Ma zẹ khẹ ebe , ebe ma rre .
Vbe okiekie , ebe keghi ke abotu rre .
Otu keghi gie ima gha rrie iwinna ọgbaroghe ọghe otako vbe January 1965 sokpan , iwinna arọndẹ ne kpataki ẹre ima te yaro yi .
Ẹghẹ ọkpa ẹre a ya zẹ imẹ vbe Ọtẹn Nokpia Leon Weaver ye ukpo ọghe ọgbaroghe ọghe otako . Nia , irẹn ẹre ọ ghi re ọsiemwiẹnro ọghe Agbaziro Ọghe Abotu vbe United States .
Vbe ima miẹn ebe itie , osi na ka wa gha si mwẹ rhunmwuda , I ma he ka ru iwinna vberriọ ẹdẹ .
Odẹ ukpo ọkpa vbene ọ te sẹ ẹghẹ ne a ya gie na tie ima , Ọtẹn Nokpia James A .
Thompson , Jr nọ ghaa re ọgbaroghe ọghe odin , keghi rhie adia eso mẹ , nọ dekaẹn ako ne I gha winna yan , ne I mieke na sẹtin ru iwinna ọgbaroghe ọghe otako vbe odẹ nọ dagbẹn .
I suẹn iwinna ọgbaroghe ọghe otako nẹ , I ke do rẹn wẹẹ , adia ne ọtẹn nii rhie mẹ keghi re nọ rre ye ẹghẹ .
Vbe I ghi suẹn iwinna ọgbaroghe ọghe otako , Ọtẹn Nokpia Thompson nọ ka rhie adia mẹ , ẹre ọ ghaa re ọgbaroghe ọghe odin nokaro ne I gu winna .
Ẹi re emwi kherhe I ruẹ re vbe obọ ọtẹn nokpia nii .
Ii khian mianmian iyobọ ne kpataki ne etẹn nikpia na ru mẹ
Vbe ẹghẹ nii , emwamwa i mobọ rrọọ ne a ya maa avbe ọgbaroghe ọghe otako emwi .
Uzọla ọkpa , ẹre I ya ruẹ emwi vbe obọ ọgbaroghe ọghe otako ọvbehe .
Vbe iyeke ọni , ọ na deba mwẹ mu otuẹ gha rrie iko ọvbehe , nọ mieke na ru iyobọ nọ khẹke mẹ .
Ọ gele rhie adia eso mẹ , ma ke suẹn ọghe obọ ima .
I ye yerre vbe I tama ọvbokhan mwẹ wẹẹ , “ Ọ ma he te sẹ ẹghẹ nọ gha ya sẹ ima rae . ”
Vbene ẹghẹ ya khian , I keghi do rẹn wẹẹ , etẹn bun vbe otu e Jehova ni muegbe ne iran ya ru iyobọ ne ima deghẹ ima kue yọ .
Ii khian mianmian iyobọ ne kpataki ne etẹn nikpia na ru mẹ : J .
R .
Brown , nọ ghaa re ọgbaroghe ọghe otako kevbe Fred Rusk nọ ghaa ga vbe Abotu .
Te uyinmwẹ ighaegbe wa vẹwae vbe ẹghẹ nii .
Vbe asẹ ọkpa , otu na tie ẹre KKK , nọ wa rhiegba ye ẹmwẹ ighaegbe ọghe emwa nekhui kevbe nọfua keghi hẹ ladian gha gbe olighi vbe ẹvbo ọkpa ne ima mu otuẹ gha rrie vbe odin ọghe Tennessee .
I ye yerre , asẹ ọkpa vbe ima rre ikporhu , ma hia keghi van ebuka ọkpa ne ima gbamẹ sawọn .
Ẹre I na wẹẹ ne I zẹgiẹ yo egbowa , okpia ọkpa ne aro ọre kpannọ ugiọnmwẹ erhẹn na wa lele mwẹ . Ama eso ne okpia na vinọ ye egbe keghi rhiẹre ma wẹẹ , ọmwa nọ khuiwu emwa nekhui ẹre nọ .
Sokpan , ọtẹn nokpia ọkpa nọ re ọmwa nọfua , nọ zogọ sẹ imẹ vbe okpia nii , na vbe bu ima gha die egbowa .
Ọ na nọ mwẹ wẹẹ , “ Ọtẹn Nokpia Herd vbọ sunu ?
Iyayi wẹẹ emwi hia maan ? ”
Ọwarọkpani ẹre okpia nii na lẹ fua , ọ ma ghi loo egbowa nii .
Emwi ne I miẹn vbe agbọn ẹre ọ ya mwẹ rẹn wẹẹ , emwi nọ si uyinmwẹ ighaegbe keghi re orukhọ ne ima re vbe ukhu vbe obọ Adam , ẹi re rhunmwuda ne emwa eso na khuikhui ra ne emwa eso na fọfua .
I na vbe do rẹn wẹẹ , a gele miẹn ọtẹn ne ọtẹn , nọ muegbe nọ ya ya uhunmwu ta ẹmwẹ ruẹ , ọ gha khọnrẹn wẹẹ , uwa i re ovbi ẹvbo ọkpa .
Ukpo 12 ẹre ima gbe vbe iwinna ọgbaroghe ọghe otako , ma na vbe gbe ukpo 21 vbe iwinna ọgbaroghe ọghe odin .
Ẹghẹ ne ima gbe vbe iwinna na i re na mu rhia , te ima wa sọyẹnmwẹ ọnrẹn ẹsẹsẹmwẹse .
Ma wa vbe ruẹ emwi nibun .
Vbọ ghi rre August 1997 , emwi ne ima kpe ẹho khẹ ke ukpo 38 gha dee , na ghi do sẹ ima obọ .
Otu na gie na tie ima gha die Abotu nọ rre United States .
Uki nọ lelẹe ẹre ima ghi suẹn iwinna vbe Abotu .
Te imẹ te gha roro ẹre wẹẹ ovbi ẹghẹ kherhe ẹre I khian ya winna vbe Abotu , sokpan , ẹi erriọ ghi de yi .
Te Gloria ye vbe okuta ẹrọnmwọ vbe ima ru orọnmwẹ , erriọ wa ye ye do fi ebanban
Ugha ne a tie ẹre Service Department ẹre I na ka winna .
I wa vbe ruẹ emwi nibun vbe evba .
Avbe inọta ni lọghọ ne a zẹ ewanniẹn yi ne ediọn kevbe avbe ọgbaroghe ọghe otako nọ , ẹre ọ iwinna nọ mu avbe etẹn na .
I wa gbọyẹmwẹ ye odẹ ne etẹn nii ya ya izinegbe gha maa mwẹ emwi .
Vbọrhirhighayehẹ , a gha wẹẹ ne I werriegbe ya winna vbe ugha nii , te I khian wa ye gha ruẹ emwi vbe obọ etẹn nii .
Te emwamwa ọghe Abotu wa gu imẹ vbe ọvbokhan mwẹ egbe ro .
Te a rherhe rhiọrre vbe Bẹtẹl , ọni ma zẹdẹ lọghọ ima rhunmwuda , ma ka wa rherhe rhiọrre .
Ma ghi gbe sẹ odẹ ukpo ọkpa nẹ , I na do gha re ọkpa vbe usun ọyobọ ọghe Ẹbu Nọ Su .
Ẹi avbiẹ emwi I re ruẹ vbe iwinna na sokpan emwi ọkpa kpataki ne I he ruẹ ọre wẹẹ , Jesu Kristi ọre uhunmwuta ọghe iko ọghe Ivbiotu e Kristi , ẹi re ọmwa nagbọn .
Ukpo 1999 ẹre I suẹn gha ga zẹvbe ọkpa vbe usun Ẹbu Nọ Su
Te arrọọ mwẹ vbe ye vbe na ghee ọghe akhasẹ Emọs .
E Jehova ma rhie aro gberra Emọs , nọ ghaa re ọsuohuan , nọ vbe gha gbaro ghe avbe erhan ohọ .
Vbe ẹghẹ nii , ivbiogue ẹre ọ gbaro ghe erhan ohọ , iran ẹre ọ vbe rri ọmerhan ọghe erhan ohọ , sokpan , e Jehova keghi waa Emọs iwinna nọ hiunsi vbe odẹ ọghe orhiọn .
( Emọs 7 : ​ 14 , 15 ) Erriọ e Jehova ma vbe ya rhie aro gberrra mwẹ , mẹ ne ovbi ọgbugbo nọ ghaa re ovbiogue , ne a biẹ vbe Liberty , Indiana .
Te Jehova gele fiangbe mwẹ . Vbene ẹmwata , ẹmwẹ ne unu i sẹ a ya taa ehia ! ( Itan 10 : 22 ) Agharhemiẹn wẹẹ ẹgbẹe ovbiogue ẹre a biẹ mwẹ yi , e Jehova keghi ya mwẹ khian e nọ fe vbe odẹ ọghe orhiọn vbe odẹ ne ima te yaro yi !
AHOẸMWỌMWA
OGHỌGHỌ
ỌFUNMWEGBE
IZINEGBE
ITOHAN
UMAMWẸ
AMUẸTINYAN
UFUMWẸ
AMUEGBE YE ỌGHỌ
AGBỌN nọ vuọn ne ọlọghọmwa ẹre ima sẹ fi , rhunmwuda ọni , ọ keghi lọghọ ne ima sẹtin gha mwẹ ọfunmwegbe .
Ma zẹdia vbe mwẹ ọfunmwegbe , sokpan ẹi tọ .
De emwi ne Ẹmwẹ Osanobua khare wẹẹ ọ gha ru iyobọ ne ima ya gha mwẹ ọfunmwegbe ọghe ẹmwata ?
De iyobọ ne ima gha ru ne emwa ọvbehe ne iran vbe gha mwẹ ọfunmwegbe vbenian ?
Ma ghaa mwẹ agbẹkunsotọ ẹre ima khian na gele gha mwẹ ọfunmwegbe .
Emwi ọvbehe nọ gha vbe ru iyobọ ne ima ọre deghẹ ima gu emwa esi mu obọ .
Ọse ne a gba ẹko ẹre keghi ya orhiọn ọmwa sotọ .
Sẹ ehia , te ọ khẹke ne ima gu e Jehova gha mu obọ .
Sokpan vbe ima khian ya gha re ọsie Jehova hẹ ?
Osi kevbe orhikhan ọghe agbọn na ẹre ọ si ẹre ne emwa nibun i na mwẹ ọfunmwegbe
Ma ghaa lele iyi kevbe ilele ọghe Jehova , ọni rhiema wẹẹ , ma mwẹ amuẹtinyan daa re , kevbe wẹẹ , ma hoo ne ima gha gu ẹre ru ọse .
( Jer 17 : 7 , 8 ; Jems 2 : 22 , 23 ) Irẹn tobọ irẹn ghi vbe rhan obọ miẹn ima yi , ọ ghi ye ọfunmwegbe wee ima .
( Jer 17 : 7 , 8 ; Jems 2 : 22 , 23 ) Ebe Aizaia 32 : 17 khare wẹẹ : ‘ Ọfunmwegbe kevbe agbẹkunsotọ ghi gha rrọọ vbe ẹghẹ hia , vbe emwa hia ghaa ru emwi nọ gbae . ’
Ma gha gele gha họn ẹmwẹ ne Jehova ẹre ima khian na gha mwẹ ọfunmwegbe ọghe ẹmwata . — Aiz 48 : 18 , 19 .
Ẹse ọhẹ nọ hiokhuan nọ ke obọ Osanobua rre nọ ya ima mwẹ ọfunmwegbe ne gelegele , ọre orhiọn nọhuanrẹn . — Iwinna 9 : 31 .
Ọfunmwegbe ọre akpa nukpogieha ne Pọl ya unu kaẹn vbe ọ guan kaẹn ọmọ erhan ọghe orhiọn nọhuanrẹn .
( Gal 5 : 22 , 23 ) Ne a na ghi miẹn nia wẹẹ , orhiọn nọhuanrẹn ẹre ọ ya ima mwẹ ọfunmwegbe ọghe ẹmwata , te ọ khẹke ne ima gi orhiọn nọhuanrẹn gha dia ima vbe ẹghẹ hia .
Gi ima ziro yan odẹ eva ne orhiọn nọhuanrẹn ya ya ima mwẹ ọfunmwegbe .
Okaro , te ọ khẹke ne ima gha tie Ẹmwẹ ọghe Osanobua vbe ẹghẹ hia .
( Psm 1 : 2 , 3 ) Zẹ vbene ima ya ru erria yan adia ni rre Baibol , orhiọn nọhuanrẹn ghi gha ru iyobọ ne ima ya rẹn aro ne Jehova ya ghee emwi .
Vbe igiemwi , ma ghi do bẹghe ẹre wẹẹ , Osa nọ fu ẹre Jehova khin , ma ghi vbe do rẹn evbọzẹe ne ọ na ya aro nọ ghan ghee ọfunmwegbe .
Ma ghaa ya egbe tae Jehova zẹ vbene ima ruẹ ọre vbe Baibol , ma ghi do gha mwẹ ọfunmwegbe vbe arrọọ ọghomwa . — Itan 3 : 1 , 2 .
Nogieva , te ọ khẹke ne ima gha nọ e Jehova vbe erhunmwu nọ gha ya orhiọn nọhuanrẹn ru iyobọ ne ima .
( Luk 11 : 13 ) E Jehova yan rẹn wẹẹ , irẹn gha họn erhunmwu ima deghẹ ima nọ iyobọ vbe obọ irẹn .
Ọ keghi kha wẹẹ : “ Te ọfunmwegbe Osanobua , ne ọ gberra ne ọmwa ne agbọn gha sẹtin rẹn otọ ẹre gha rhie ekhọe kevbe orhiọn uwa mwẹ , vbe ne a i na mwẹ ẹbe vbe uwu Kristi Jesu . ”
( Fil 4 : 6 , 7 ) Ma ghaa nọ e Jehova vbe ẹghẹ hia nọ ya orhiọn nọhuanrẹn ru iyobọ ne ima , e Jehova ghi ya ọfunmwegbe wee ima .
Emwa ni gele sikẹ e Jehova ẹre ọ mwẹ ọfunmwegbe vbenian . — Rom 15 : 13 .
Gi ima guan kaẹn emwa eso ni ru afiwerriẹ nọ khẹke vbe arrọọ ọghe iran vbe iran lele adia ni rre Baibol .
Vbọ ghi kẹrikian ? Iran tobọ iran na do gha mwẹ ọfunmwegbe , te iran ghi gu emwa ọvbehe rrọọ vbuwe ọfunmwegbe , sẹ ehia , iran mwẹ ọyẹnmwẹ nọ sẹ otọ ẹko rhunmwuda ne Jehova na rhan obọ miẹn iran yi .
Ọ mwẹ etẹn eso ni ka wa gha re “ emwa ne egbe balọ . ” Sokpan iran i ghi yerriọ nia , te iran ghi mwẹ itohan , amuroro , izinegbe kevbe wẹẹ , obọ esi ẹre iran ghi ya mu emwa ọvbehe .
* ( Itan 29 : 22 ) Ma gha guan kaẹn etẹn eva nia , ni ka gha re emwa ni balọ egbe sokpan emwa ni fu ẹre iran ghi khin nia .
Ma gha sẹtin gha mwẹ ọfunmwegbe deghẹ ima lele ilele ni rre Baibol kevbe deghẹ ima nọ e Osanobua vbe erhunmwu nọ gha ya orhiọn nọhuanrẹn ru iyobọ ne ima
E David kegha re ọmwa nọ taa ẹmwẹ ekpọ .
Vbene ọ te dinmwiamẹ , ẹi vbe taa ẹmwẹ nọ maan vbekpae ọmwa rhọkpa , ya sẹ egbe evbibiẹ ọre kevbe etiọnrẹn vbuwe ẹgbẹe .
Ọ ghi sẹ ẹghẹ , ọ na ghi bẹghe ẹre wẹẹ te ọ khẹke ne irẹn fiwerriẹ .
Vbe ọ ghi ru ?
Ọ keghi kha wẹẹ : “ I na do gha ya emwi ne I tie vbe Baibol ru emwi vbe arrọọ mwẹ .
Ọna ẹre ọ ghi zẹe ne imẹ vbe etẹn mwẹ kevbe evbibiẹ mwẹ na rrọọ vbuwe ọfunmwegbe . ”
Ẹgbẹe ne Rachel na waan ẹre ọ yae khian ọmwa ne ohu rherhe mu .
Ọ keghi kha wẹẹ : “ Do fi ebanban , te ọ ye lọghọ ne I sẹtin dia egbe mwẹ rhunmwuda ohu ohu ẹre a mu vbe ẹgbẹe ne I na waan . ”
Vbọ ghi ru iyobọ nẹẹn ?
Ọ na ghi kha wẹẹ : “ Te I wa gha na erhunmwu gie Jehova nọ ru iyobọ mẹ . ”
Igiemwi ọghe David kevbe Rachel keghi rhiẹre ma wẹẹ , emwi esi ẹre ọ kẹrikian vbe ima ghaa lele ilele ni rre Baibol kevbe ima ghaa nọ Osanobua ne ọ ya orhiọn nọhuanrẹn ru iyobọ ne ima .
Agharhemiẹn wẹẹ agbọn ne aro emwa na kpannọ ugiọnmwẹ erhẹn ẹre ima ye , ma gha sẹtin gha mwẹ ọfunmwegbe nọ gha ya ima gha mwẹ akugbe vbuwe ẹgbẹe kevbe vbuwe ẹbu etẹn ne ima gba ga .
E Jehova gele hoo ne ima ‘ hia vbe odẹkodẹ ne ima vbe emwa hia gba gha ma ẹko egbe . ’
( Rom 12 : 18 ) Emwi vbenian gha sẹtin sunu ra ?
De afiangbe ne ima gha miẹn deghẹ ima na hia , ne ima gu emwa hia gha rrọọ vbuwe ọfunmwegbe ?
Ikporhu iyẹn nọ maan ọghe Arriọba keghi re iyẹn ọfunmwegbe .
Ọ keghi re odẹ ọkpa ne ima ya ru iyobọ ne emwa ne iran vbe do gha mwẹ ọfunmwegbe .
( Aiz 9 : 6 , 7 ; Mat 24 : 14 ) Te nibun ghi gele mwẹ agbẹkunsotọ nia rhunmwuda iran miẹn odẹ ọghe ẹmwata yi .
Iran i ghi si osi ra ne ohu gha mu iran rhunmwuda emwi dan nọ sunu vbe ehe ne iran ye .
Emwa ni gualọ ọfunmwegbe ẹre iran ghi khin rhunmwuda iran mwẹ ayayẹro wẹẹ emwi hia gha dunna vbe odaro . — Psm 34 : 14 .
Vbọrhirhighayehẹ , ẹi re emwa hia ọ rhie ehọ ne ima taa yi .
Eso ni ma ka danmwehọ vbe ẹghẹ okaro sẹtin ye danmwehọ vbene ẹghẹ ya khian .
( Jọn 3 : 19 ) Orhiọn nọhuanrẹn ẹre ọ ru iyobọ ne ima ya kporhu ma emwa vberriọ vbe odẹ ọghe ọghọ vbe ute . Ma gha dekun emwa ne ẹi mwẹ ẹkorhiẹnrhiẹnmwẹ , ibude ọghe Jesu nọ rre ebe Matiu 10 : 11 - 13 gha ru iyobọ ne ima .
Ọ wẹẹ : “ Wa gha la uwu owa , wa ghi kha wẹẹ , ‘ Ọfunmwegbe gu uwa rrọọ . ’
Deghẹ emwa ni rre owa nii rhie ehọ ne uwa taa yi , wa ghi sẹ otuẹ ọfunmwegbe ne uwa rhie ne iran rae ne iran , sokpan a deghẹ iran ma rhie ehọ ne uwa taa yi , wa kie ọre werriegbe . ”
Ma gha lele adia na , ọfunmwegbe ẹre ima khian ya kpa hin owa vberriọ rre , ẹghẹ nii , ẹkpotọ ghi vbe kie ne ima ya werriegbe mu otuẹ gha rrie evba .
Ma ghaa rhie ọghọ ne avbe ukọ arriọba kevbe emwa ni gbodan ye iwinna ima , te ima rhiẹre ma wẹẹ emwa ọfunmwegbe ma khin .
Vbe igiemwi , arriọba ọghe otọ ẹvbo ọkpa vbe otọ Africa ma kpasẹ yọ ne ima gha mwẹ asẹ ne a ya bọlọ Ọgua Arriọba .
Ne a mieke na zuze ye ẹmwẹ na vbe odẹ ọghe ọfunmwegbe , otu keghi gie ọtẹn nokpia ọkpa nọ ka ga zẹvbe arọndẹ ne a gie yo isi vbe otọ Africa nii , bu ukọ arriọba ( High Commissioner ) ọghe ẹvbo nii nọ rre London .
Te otu wẹẹ ne ọtẹn nokpia na ya gi ukọ arriọba na rẹn vbekpae iwinna esi ne Avbe Osẹe Jehova ru vbe otọ ẹvbo ẹre .
Vbe a ghi lae miẹn ?
Ọtẹn nokpia na keghi kha wẹẹ : “ I ghi sẹ ọfisi ọghe okhuo nọ gbọbokhian ne orhunmwuyẹn , I na wa rẹn ovbi ẹvbo ne okhuo nii khin rhunmwuda vbene ọ ya mu egbe . I ka ruẹ vbe na ya zẹ urhuẹvbo iran , rhunmwuda ọni , I na ya urhuẹvbo ọre tuẹ ọre .
Ọ na wa kpa re odin .
Ọ na ghi nọ mwẹ wẹẹ , ‘ Vbua do ru mwa . ’
I na tama rẹn wẹẹ I hoo ne I miẹn enọwanrẹn ọghe iran ( High Commissioner ) .
Ọ na ye tẹlifoni tie ẹre . Ọ ghi rre , urhuẹvbo ọghe iran ẹre ọ ya tuọ mwẹ .
Vbe iyeke ọni , I na gi ẹre rẹn aro emwa ne Avbe Osẹe Jehova khin kevbe iwinna esi ne iran ru . Ọ gele wa gbehọ kotọ danmwehọ mwẹ . ”
Odẹ ọghe ọghọ vbe ute ne ọtẹn nọkpia nii ya gu ukọ arriọba nii guan keghi biẹ ọmọ esi .
Ọ na do gha ya aro nọ maan ghee Avbe Osẹe Jehova .
Ọ ghi sẹ ẹghẹ , arriọba ọghe otọ ẹvbo Africa na , na ghi kpasẹ yọ ne Avbe Osẹe Jehova gha bọlọ Ọgua Arriọba ọghe iran .
Etẹn ni rre ẹvbo nii ma sẹtin ghọghọ !
Vbene ẹmwata , obọ esi ne a ya mu emwa ọvbehe keghi ya emwa mwẹ ọfunmwegbe .
Ọ wa vbe biẹ ọmọ esi vbe odẹ nibun .
Vbe ẹdẹnẹrẹ , eguọmwadia e Jehova wa sọyẹnmwẹ ọfunmwegbe vbuwe ẹbu etẹn ne iran gba ga .
Te ọfunmwegbe na khian gha muan sayọ zẹ vbene ima ya hia ne ima gha re emwa ọfunmwegbe .
Nọ ghi sẹ ehia ọre wẹẹ , ma ghi do gha mwẹ akueyi ọghe Jehova nọ khian ya ima gha mwẹ afiangbe ne ẹi gia gie vbe agbọn ọgbọn nọ dee . — 2 Pita 3 : 13 , 14 .
A gha guan kaẹn itohan vbe ọ gha sẹ ẹghẹ zẹvbe ọkpa vbe uhunmwuta na gba re ikun nọ hẹnhẹn egbe yan “ ọmọ okọ ọghe orhiọn nọhuanrẹn . ”
‘ Emwiokọ ni dele ye otọ nọ maan mudia ye . . . iran ni ya izinegbe mọ ọmọ erhan . ’ — LUK 8 : 15 .
IHUAN : 68 , 72
Vbọzẹe ne orhiọn na gbe ye ima iwu vbe ima ghaa kporhu vbe ehe ne emwa i na kue danmwehọ ?
De odẹ ne ima hia khian ya sẹtin runagban vbe iwinna ikporhu iyẹn nọ maan ?
De emwi nọ gha ru iyobọ ne ima , ne ima mieke na sẹtin gha ya izinegbe mọ ọmọ erhan ?
1 , 2 . ( a ) Vbọzẹe ne amuẹtinyan ọghe etẹn ni kporhu vbe ehe ne emwa i na danmwẹho na rhie igiọdu ne ima ?
( Ghee efoto nọ rre omuhẹn . ) ( b ) Vbe Jesu a taa vbekpae “ ẹvbo ” ọmwa ne a na kporhu ?
( Ghee evba gbẹn ye ototọ kuẹi . )
SERGIO KEVBE OLINDA keghi re ọdọ vbe amwẹ ni gberra ukpo 80 nẹ .
Arọndẹ ọghe ẹghẹ hia ẹre iran khin vbe United States .
Rhunmwuda owẹ nọ khia iran , te okhian ghi lọghọ iran .
Ọrheyerriọ , owiẹ owiẹ ẹre iran ya khian ye ehe ne ẹvbo bi la , vbe ọkpẹn ehe ne okotọ na kun sie .
Evba , ẹre iran na viọ ebe ne ilavbodẹ . Ẹgogo ihinrọn ẹre iran ya sẹ evba . Ọ gberra ukpo ugie ne iran ke ruẹ re vbenian .
Emwa nibun i zẹ ye iran re sokpan , ọni ma ya egbe wọọ iran .
Iran ghi gha muẹnmuẹn ogiẹ daa emwa ni gberra ni fi aro mu iran .
Ọ gha sẹ ẹghẹ avan , iran ghi fẹko gha rrie owa .
Ẹdẹ gha vbe gbe , vbe ẹgogo ihinrọn , iran vbe rre evba nẹ .
Igba ehan ẹre iran kporhu vbe uzọla ọkpa , erriọ iran wa ru ẹre vbene ukpo te ya gba .
Zẹvbe na ghee Sergio vbe Olinda , etẹn eso rrọọ ni wa kporhu vbe ehe ne emwa i na danmwehọ vbe ọwara ukpo nibun .
Adeghẹ ako vbenian ẹre uwa na vbe kporhu , ma wa tian uwa ẹsẹse ye ẹbo izinegbe ne uwa mwẹ .
* Izọghae ọghe uwa vbe ugamwẹ e Jehova , keghi rhie igiọdu ne etẹn nibun , ya sẹ egbe etẹn ni kpẹre nẹ vbe otu e Jehova .
Ọna ọre ẹmwẹ ne ọgbaroghe ọghe otako eso tae vbekpae etẹn ni mwẹ izọghae vbe ugamwẹ e Jehova .
Ọkpa keghi kha wẹẹ : “ Ẹghẹ ke ẹghẹ ne I ya gu etẹn vberriọ winna vbe ikporhu , igiemwi iran keghi rhie ẹtin yọ mwẹ iwu . ”
Ọvbehe na kha wẹẹ : “ Amuẹtinyan ọghe iran keghi ru iyobọ mẹ .
Ọ ya mwẹ ya izinegbe kevbe udinmwẹ kporhu . ”
Ọvbehe na vbe kha wẹẹ : “ Igiemwi esi ọghe iran keghi ya mwẹ sọyẹnmwẹ . ”
De inọta eha ne a khian zẹ ewanniẹn yi vbe ako iruẹmwi na ?
Ma keghi gualọ igiọdu ne ima mieke na sẹtin ru iwinna ne Jesu waa ima re ya sẹ ufomwẹ .
Ewanniẹn ọghe inọta eha , ne a gha zẹ ewanniẹn yi vbe ako iruẹmwi na , gha ru iyobọ ne ima : Vbọzẹe ne orhiọn na zẹdia gbe ye ima iwu ?
Vbe ima khian ya sẹtin gha mọ ọmọ erhan hẹ ?
De emwi nọ gha ru iyobọ ne ima , ne ima mieke na sẹtin gha ya izinegbe mọ ọmọ erhan ?
( a ) De vbene nọ ghaa ye hẹ vbe ekhọe Pọl ne Ivbi e Ju ma na miẹn odẹ ọghe ẹmwata yi ?
( b ) Vbọzẹe ne ekhọe Pọl na vuọn ne orriara ?
Deghẹ orhiọn ka gbe yọ ruẹ iwu nẹ , rhunmwuda ne emwa i na gbọyẹmwẹ ye ikporhu iyẹn nọ maan vbe ako ne u na kporhu , u ghi gele rẹn vbe nọ ghaa ye ukọ Pọl hẹ .
Vbe odẹ ukpo 30 ne ọ ya kporhu , ọ keghi ru iyobọ ne emwa nibun ya do khian erhuanegbe Kristi .
( Iwinna 14 : 21 ; 2 Kọr 3 : 2 , 3 ) Vbene ọ hia sẹ , Ivbi e Ju nibun ma kue deba odẹ ọghe ẹmwata .
Te eso vbuwe iran ghaa zẹ e Pọl kpokpo amaiwẹ .
( Iwinna 14 : 19 ; 17 : 1 , 4 , 5 , 13 ) Uyinmwẹ ne iran yinrin dae Pọl ma zẹdẹ ya ẹko rhiẹnrhiẹn ọnrẹn .
Ọ keghi kha wẹẹ : ‘ Ẹmwata ne I tae vbekpae Kristi . . . keghi ya mwẹ khiẹ , u miẹn vbene ekhọe mwẹ vuọn ne orriara ne ẹi fo hẹ . ’
( Rom 9 : ​ 1 - 3 ) Vbọzẹe ne ekhọe Pọl na vuọn ne orriara ?
Rhunmwuda ekhọe hia ẹre ọ ya gha kporhu iyẹn nọ maan ma Ivbi e Ju .
Ọ gele hoẹmwẹ iran .
Ọna ẹre ọ zẹe ne ọ na da e Pọl vbe iran fiyekegbe itohan ọghe Osanobua .
( a ) Vbọ ya ima kporhu ma emwa ọvbehe ?
( b ) Vbọzẹe ne orhiọn na zẹdia gbe ye ima iwu ?
Zẹvbe na ghee Pọl , ahoẹmwọmwa ne ima mwẹ daa emwa , ẹre ọ ya ima kporhu ma iran .
( Mat 22 : 39 ; 1 Kọr 11 : 1 ) Vbọzẹe ?
Rhunmwuda ma rẹnrẹn afiangbe nibun ne emwa ni ga e Jehova miẹn .
Emwa ni rre uwu agbọn ma rẹn ọna hiehie , ọna ẹre ọ si ẹre ne ima na kporhu ma iran ne iran mieke na do rẹn ẹmwata vbekpae Jehova kevbe emwamwa ne ọ mwẹ ne emwa nagbọn .
Te ọ ye vbe ne ima tama emwa ne ima kporhu ma wẹẹ : ‘ Ọ mwẹ ẹse ọhẹ ne kpataki ne ima mu gie uwa .
Wa lahọ ne uwa miẹn ọnrẹn yi . ’
Ọna ẹre ọ si ẹre ne “ ekhọe ima na vuọn ne orriara ” deghẹ iran na hee .
Ọna ma rhiema wẹẹ ima i mwẹ amuẹtinyan . Ọ keghi rhiema wẹẹ , ekhọe hia ẹre ima ya kporhu .
Sokpan orhiọn gha zẹdia gbe ye ima iwu , te ọ khẹke ne ima zinegbe .
Ọ gberra ukpo 25 ne Elena ke ru iwinna arọndẹ .
Ẹmwẹ ne ọ tae keghi re ẹmwẹ ne ima hia gha vbe taa vbe ẹkpotọ gha kie ne ima .
Ọ keghi kha wẹẹ : “ Ikporhu iyẹn nọ maan keghi re iwinna nọ lọghọ , ọrheyerriọ , a gha wẹẹ ne I zẹ vbuwe iwinna hia , iwinna ikporhu iyẹn nọ maan ẹre I khian ye zẹ . ”
De inọta ne ima khian ziro yan nia ?
Vbọ ya ima rẹn wẹẹ ima gha sẹtin runagban vbe iwinna ikporhu iyẹn nọ maan vbe ehe ke ehe ne ima na kporhu ?
Ne ima mieke na sẹtin zẹ ewanniẹn ye inọta na , gi ima ziro yan erre eva ne Jesu zẹe , ne ọ na guan kaẹn evbọzẹe ne ọ na khẹke ne ima gha “ mọ ọmọ ” erhan .
( Mat 13 : 23 ) Vbe nokaro , ọ keghi guan kaẹn erhan azara .
( a ) Vbe erre ọghe Jesu , gha re nọ yan ugbo , erhan azara kevbe abọ re ?
( b ) De inọta ne ima khian ye zẹ ewanniẹn yi ?
Tie Jọn 15 : 1 - 5 , 8 .
Jesu keghi tama erhuanegbe ẹre wẹẹ : “ Odẹ vberriọ ọre a ya rhie uyi Erha mwẹ maan , wa ghi kakabọ mọ , wa ghi do gha re erhuanegbe mwẹ . ”
Vbe erre na , Jesu keghi gie erhae zẹvbe nọ yan ugbo , irẹn tobọ irẹn ọre “ erhan azara ” vbene erhuanegbe ẹre na gha re “ abọ ” re .
* Vbọre ọmọ erhan nọ khẹke ne erhuanegbe Kristi gha mọ ?
Vbe erre na , Jesu ma wa sunu yọ taara ighẹ ọmọ erhan ne erhuanegbe ẹre khian gha mọ , sokpan , ọ ya unu kaẹn emwi kpataki nọ gha ya iran rẹn ọmọ erhan ne iran khian gha mọ .
( a ) Vbe erre na , vbọzẹe ne a na miẹn wẹẹ ọmọ erhan ne a mọ i re na ya emwa khian erhuanegbe Kristi ?
( b ) De ama ne a ya rẹn emwi ne Jehova gualọ vbe obọ ima ?
Vbe Jesu guan kaẹn erhae , ọ keghi kha wẹẹ : “ Abọ nọ ma mọ vbọ , ọ ghi fiaẹn mu fua . ”
Ọna rhiema wẹẹ , ma ghaa mọ ọmọ erhan , ẹre Jehova khian na gha ghee ima zẹvbe erhuanegbe ọghẹe .
( Mat 13 : 23 ; 21 : 43 ) Nọnaghiyerriọ , vbe erre na , ọmọ erhan nọ khẹke ne Ivbiotu e kristi gha mọ i re na do ya emwa khian erhuanegbe Kristi .
( Mat 28 : 19 ) Ọ ghaa yerriọ , ọ ghi ye vbe na miẹn wẹẹ , etẹn ni mwẹ amuẹtinyan , ni ma sẹtin ya emwa khian erhuanegbe Kristi , rhunmwuda ne emwa i na gbọyẹmwẹ ye iyẹn nọ maan vbe ako ne iran na kporhu , ẹre ọ ghi re abọ erhan nọ ma mọ ọmọ erhan vbe erre ọghe Jesu .
Sokpan , ẹi zẹdẹ erriọ hiehie .
Ma i sẹtin kpikpi emwa ne iran do khian erhuanegbe Jesu .
Yevbesọni , e Jehova nọ re ahoẹmwọmwa i khian waa ima iwinna ne ima i sẹtin ru .
Iwinna ne ima gha sẹtin ru ẹre Osanobua waa ne ima . — Diut 30 : 11 - 14 .
( a ) Vbe ima ya mọ ọmọ erhan hẹ ?
( b ) De erre ne ima khian ghi ziro yan na ?
Vbọzẹe ne ima khian na ziro yan rẹn ?
Vbọ ghi re ọmọ erhan nọ khẹke ne Ivbiotu e Kristi mọ ?
Ọ keghi re emwi ne ima hia gha sẹtin ru .
Ọni ọre ikporhu iyẹn nọ maan .
Ọna ọre iwinna ne Jehova gele waa ne eguọmwadia re hia .
* ( Mat 24 : 14 ) Erre ọghe ọkemwiokọ ne Jesu tae , ẹre ọ ya ọna vẹẹ ne ima rẹn .
Gia ziro yan rẹn nia .
( a ) Vbe erre na , de emwi ne ikpẹ kevbe otọ mudia yi ?
( b ) De ọmọ ne erhan ọka mọ ?
Tie Luk 8 : 5 - 8 , 11 - 15 .
Vbe erre ọghe ọkemwiokọ , emwiokọ ra ikpẹ keghi mudia ye “ ẹmwẹ Osanobua ” ra iyẹn nọ maan ọghe Arriọba .
Otọ ne a kọ emwi yi keghi mudia ye ekhọe ọghe emwa nagbọn .
Ikpẹ ni dele ye otọ nọ maan keghi gbọzinia , ọ na zọ , ọ na vbe waan do khian ọka nọ mọ .
Ikpẹ ni rre ọmọ ọkpọkpa nọ mọẹn kegha re “ iyisẹn iyisẹn . ”
Sokpan de ọmọ ne erhan ọka mọ ? Erhan ọka ẹre ọ vbe mọ ra ? Ẹo .
Ikpọka ọgbọn ẹre ọ mọ .
A gha vbe kọ ikpọka nii , ọ gha sẹ ẹghẹ , ọ vbe wan do khian ọka nọ mọ .
Vbe erre na , ikpọka kẹkan keghi mọ iyisẹn .
De vbene ọna ya kaẹn iwinna ikporhu iyẹn nọ maan hẹ ?
Vbe ima ya ya izinegbe mọ ọmọ erhan hẹ ?
( Ghee okhuẹn 11 )
( a ) De vbene erre ọghe ọkemwiokọ ya kaẹn ikporhu iyẹn nọ maan ne ima kpe hẹ ?
( b ) De vbene ima ya mọ ikpẹ ọgbọn hẹ ?
Gi ima ru igiemwi yọ . Ẹghẹ okaro ne evbibiẹ ima ya maa ima emwi vbekpae Arriọba Osanobua , te ọ ye vbe ne iran kọ emwiokọ ra ikpẹ ye otọ nọ maan .
Ọ wa sẹ iran ọyẹnmwẹ vbe ima miẹn odẹ ọghe ẹmwata yi .
Ikpẹ nii na gha wan . Ọ ghi sẹ eghẹ , ọ na vbe sẹ nọ mọ .
Yerre wẹẹ , erhan ọka ne a ka guan kaẹn ban ma mọ erhan ọka ọvbehe , ikpọka ọgbọn ẹre ọ mọẹn .
Erriọ ima vbe ye , ọmọ erhan ne ima mọ i re erhuanegbe ọvbehe , ọ keghi re ikpẹ ọgbọn .
* De odẹ nọkhin ?
Ẹghẹ ke ẹghẹ ne ima ya kporhu iyẹn nọ maan ọghe Arriọba ma ọmwa ọvbehe , te ọ ye vbe ne ima mọ ikpẹ ọgbọn ọvbehe , te ọ vbe yevbe ne ima kọe lele ehe hia .
( Luk 6 : 45 ; 8 : 1 ) Emwi kpataki ne ima miẹn ruẹ vbe erre na ọre wẹẹ , ma ghaa kporhu iyẹn nọ maan ọghe Arriọba , te ima ‘ ya izinegbe mọ ọmọ erhan . ’
( a ) De emwi ne ima miẹn ruẹ vbe erre ọghe erhan azara kevbe ọghe ọkemwiokọ ?
( b ) De igiọdu ne uwẹ miẹn vbe erre na ?
De emwi ne ima miẹn ruẹ vbe erre ọghe erhan azara kevbe ọghe ọkemwiokọ ?
Erre eva na , ya ima rẹn wẹẹ , ma gha sẹtin gha mọ ọmọ erhan , ọ gha khọnrẹn wẹẹ emwa i danmwehọ vbe ako ne ima na kporhu .
Emwi ne Osanobua gualọ vbe obọ ima ọre ne ima gha ya izinegbe kporhu .
E Pọl keghi kha wẹẹ : “ Osanobua gha san dọmwadẹ ọghọe ẹse zẹ vbe ne ọ winnaẹn . ”
( 1 Kọr 3 : 8 ) Ọna ya ima rẹn wẹẹ , e Jehova gha san ima ẹse ye iwinna ne ima winnaẹn , ẹi re emwi ne ima sẹtin fiangbua vbe iwinna ikporhu iyẹn nọ maan .
Ọtẹn nokhuo ọkpa nọ re arọndẹ vbe ọwara ukpo 20 nia , ne a tie ẹre Matilda keghi kha wẹẹ : “ Ọ keghi sẹ mwẹ ọyẹnmwẹ ne I na rẹn wẹẹ , e Jehova san ima ẹse ya ẹrhiọn ne ima loo vbe iwinna ikporhu iyẹn nọ maan . ”
13 , 14 .
Zẹvbe nọ rre ebe Rom 10 : 1 , 2 , vbọzẹe ne Pọl ma na gi egbe emwa ni ghaa gbodan ye ikporhu iyẹn nọ maan wọọ re ?
Zẹvbe ne ima ka guan kaẹn rẹn sin , orhiọn keghi gbe ye Pọl iwu rhunmwuda Ivbi e Ju nibun ma miẹn odẹ ọghe ẹmwata yi .
Ọrheyerriọ , e Pọl ma gi egbe Ivbie Ju wọọ re .
Ebe ne Pọl gbẹn gie etẹn ni rre Rom ẹre ọ ya ima rẹn ọna .
Ọ keghi kha wẹẹ : “ Ekhọe itohan ẹre I ya mu ẹmwẹ iran ye erhunmwu ne iran mieke na miẹnfan .
I gha wa sẹ osẹe ne iran wẹẹ ẹmwẹ Osanobua wa rre iran ekhọe ẹsẹse .
Sokpan , ọ ma lele uviẹn ọghe imamwaemwi ẹmwata . ”
( Rom 10 : 1 , 2 , NW ) De emwi nọ ye Pọl gha ya izinegbe kporhu ?
Okaro , “ ekhọe ” itohan ẹre ọ gu e Pọl kpa ya gha kporhu ma Ivbi e Ju .
Te ọ wa gha hoo ne Ivbi e Ju eso miẹnfan .
( Rom 11 : 13 , 14 ) Nogieva , te Pọl wa vbe gha mu ẹmwẹ iran ye “ erhunmwu . ”
Ọ kegha rinmwian Osanobua ne ọ ya obọ kaẹn Ivbi e Ju ekhọe , ne iran mieke na miẹn odẹ ọghe ẹmwata yi .
Nogieha , ne Pọl na bẹghe ẹre wẹẹ , iran mwẹ ekhọe ne a ya ga Osanobua , ẹre ọ zẹe ne ọ na kha wẹẹ : “ Ẹmwẹ Osanobua wa rre iran ekhọe ẹsẹse . ”
E Pọl vbe rẹn wẹẹ , ne Ivbi e Ju eso na mwẹ ekhọe ne a ya ga Osanobua , a gha maa iran odẹ ọghe ẹmwata , iran sẹtin do khian erhuanegbe Kristi .
Vbe ima khian ya sẹtin ya egbe tae Pọl hẹ ?
Ru igiemwi yọ .
De odẹ eso ne ima gha ya sẹtin ya egbe tae Pọl ?
Okaro , te ọ khẹke ne ima gha mwẹ ekhọe ne a ya gualọ emwa ni mwẹ ekhọe ata ne a ya miẹn ọnrẹn yi ighẹ odẹ nọ su rrie arrọọ ọghe etẹbitẹ .
Nogieva , ma vbe gha na erhunmwu gie Jehova nọ ya obọ kaẹn ekhọe ọghe emwa ne ima kporhu ma .
( Iwinna 13 : 48 ; 16 : 14 ) Te ọ ghi rrie odẹ ukpo 30 ne ọtẹn na tie ẹre Silvana ke ru iwinna arọndẹ .
Ọ keghi kha wẹẹ : “ Vbene I te suẹn gha kporhu , I ka na erhunmwu gie Jehova nọ ya mwẹ gha mwẹ ilẹkẹtin wẹẹ , ẹrhiọn ne I loo ya ikporhu iyẹn nọ maa gha biẹ ọmọ esi . ”
Ọ vbe khẹke ne ima gha na erhunmwu ne Jehova gha ya odibo ọghẹe dia ima gie emwa ni mwẹ ekhọe ata .
( Mat 10 : 11 - 13 ; Arhie 14 : 6 ) E Robert , nọ gberra ukpo 30 nọ ke ru iwinna arọndẹ keghi kha wẹẹ : “ Ọ keghi re emwi nọ gbe ọmwa otiti ne ima na gu avbe odibo winna rhunmwuda iran rẹnrẹn emwi ne emwa ne ima kporhu ma la gberra . ”
Nogieha , gi aro ruẹ gha sotọ , ne u mieke na rẹn deghẹ iran mwẹ ẹkorhiẹnrhiẹnmwẹ .
Ọtẹn nokpia Carl nọ re odiọn vbe iko , ọ vbe gberra ukpo 50 ne ọ dinmwiamẹ keghi kha wẹẹ : “ I keghi gbarokotọ ne I mieke na rẹn deghẹ ọmwa ne I kporhu ma gele mwẹ ẹkorhiẹnrhiẹnmwẹ .
Emwi ne I ya rẹn ọre , deghẹ ọ muẹnmuẹn ogiẹ , ugbaro ọre maan vbe uhunmwu ra ọ na nọ ọta kpataki . ”
Vbene ẹmwata , ma gha sẹtin gha ya izinegbe mọ ọmọ erhan zẹ vbene ukọ Pọl ru ẹre .
16 , 17 . ( a ) Vbe ima miẹn ruẹ vbe adia nọ rre ebe Asan Ibo 11 : 6 ?
( b ) De aro ne emwa ya ghee iwinna ikporhu iyẹn nọ maan ọghomwa ?
Ru igiemwi yọ . Deghẹ emwa ne ima kporhu ma i gbọyẹmwẹ ye iwinna ne ima ru , ma ghẹ gi orhiọn gbe ye ima iwu rhrunmwuda , iyẹn nọ maan ne ima kpe gha sẹtin ru iyobọ ne emwa vbe ọ gha sẹ ẹghẹ .
( Tie Asan Ibo 11 : 6 . )
Ẹmwata nọ wẹẹ emwa nibun i kue danmwehọ ima , sokpan aro iran sotọ vbe egbe ima .
Iran bẹghe vbene ima muegbe ẹse hẹ kevbe uyinmwẹ esi ne ima mwẹ .
Ọ gha sẹ ẹghẹ , uyinmwẹ esi ne ima mwẹ sẹtin fi ekhọe emwa ni te ye aro dan ghe ima werriẹ .
Sergio kevbe Olinda ne a guan kaẹn vbe omuhẹn ban miẹn afiwerriẹ vbenian vbe egbe emwa ne iran kporhu ma .
Sergio keghi kha wẹẹ : “ Rhunmwuda ne egbe ma na sasa ima , ọ mwẹ ẹghẹ eso ne ima ma ya sẹtin yo ehe ne ima na kporhu .
Ma ghi werriegbe suẹn , ilavbodẹ eso na gha nọ ima emwi nọ sunu .
Iran na wẹẹ ẹmwẹ ima wa da iran vbe asẹ ne ima ma ya sẹtin rre do kporhu . ”
Olinda na rhie tẹ wẹẹ : Avbe ole tuke tuke na gha fieghe obọ daa ima . Emwa eso ni rre uwu imọto ghi vbe kha wẹẹ , ‘ Wa ọbevbaru . ’
Iran ẹre ọ ghi gha nọ ne ima viọ ebe ne iran . ”
Nọ ghi kpa iran odin sẹ ọre emwi ne okpia ọkpa ru . Ọna mu ititi obobo gi iran ya kpọnmwẹ Sergio vbe Olinda ye iwinna esi ne iran ru .
Vbọzẹe ne u na ya ekhọe yan rẹn wẹẹ , te u khian gha ya izinegbe mọ ọmọ erhan ?
Deghẹ ima ma gi egbe ikporhu iyẹn nọ maan wọọ ima , ma ghi gele gha mwẹ ọghae vbe iwinna ne kpataki ọghe ne a “ kporhu iyẹn nọ maan ọghe Arriọba la otọ agbọn hia . ”
( Mat 24 : 14 ) Sẹ ehia , ma ghi gha mwẹ ọyẹnmwẹ nọ sẹ otọ ẹko rhunmwuda ima rẹn wẹẹ ima ya ẹko rhiẹnrhiẹn e Jehova . Vbene ẹmwata , e Jehova hoẹmwẹ emwa ni ya izinegbe mọ omọ erhan !
E Jesu tobọre rẹn wẹẹ , a werriẹ aro daa isievẹn vbe a ghaa kporhu vbe “ ẹvbo ” ọmwa .
Ẹmwata na wa rre ebe enẹ ne a gbẹn okha ọghe Jesu yi . — Mat 13 : 57 ; Mak 6 : 4 ; Luk 4 : 24 ; Jọn 4 : 44 .
Vbe erre na , etẹn ne a hannọ zẹ ni rrie ẹrinmwi ẹre a mobọ gu guan , sokpan , ma hia gha miẹn emwi kpataki ruẹ vbọ .
Na gha “ mọ ọmọ erhan ” sẹtin vbe gha re na gha rhie akpa ọghe orhiọn nọhuanrẹn ma .
Sokpan vbe ako iruẹmwi na kevbe nọ lelẹe , ọmọ erhan ne a mọ keghi re “ na gha ya urhu ” ima rhie ekpọnmwẹ ne Osanobua ra ne a gha kporhu iyẹn nọ maan ọghe Arriọba . — Gal 5 : 22 , 23 ; Hib 13 : 15 .
Ọ mwẹ ẹghẹ eso ne Jesu ya ya emwiokọ ne a kọ kevbe ne a rhọ gie iwinna ikporhu iyẹn nọ maan . — Mat 9 : 37 ; Jọn 4 : 35 - 38 .
“ Odẹ vberriọ ọre a ya rhie uyi Erha mwẹ maan , wa ghi kakabọ mọ , wa ghi do gha re erhuanegbe mwẹ . ” — JỌN 15 : 8 .
IHUAN : 53 , 60
De adia nọ rre Baibol nọ rhiẹre ma wẹẹ te ọ khẹke ne ima ye gha kporhu iyẹn nọ maan ?
Vbọzẹe ne ọ na khẹke ne ima kọe ye orhiọn evbọzẹe ne ima na gele kporhu ?
De emwi nọ ya ima mwẹ izinegbe vbe iwinna ikporhu iyẹn nọ maan ?
1 , 2 . ( a ) De emwi ne Jesu tama erhuanegbe ẹre vbe asọn nokiekie nọ gbe vbe agbọn ?
( Ghee efoto nọ rre omuhẹn . ) ( b ) Vbọzẹe ne ọ na khẹke ne ima kọe ye orhiọn evbọzẹe ne ima na gele kporhu ?
( c ) De emwi ne ima khian ziro yan vbe ako iruẹmwi na ?
VBE asọn nokiekie ne Jesu gbe vbe agbọn , ẹghẹ nọ taẹn ẹre Jesu ya gu erhuanegbe ẹre guan .
Ọ na gi iran rẹn wẹẹ irẹn gele hoẹmwẹ iran .
Ọ na vbe zẹ erre ọghe erhan azara ma iran zẹ vbene ima miẹn ọnrẹn vbe ako iruẹmwi nọ gberra .
Jesu keghi ya erre nii rhie igiọdu ne erhuanegbe ẹre ne iran kakabọ gha mọ ọmọ erhan , ọni nọ wẹẹ , ne iran gha ya izinegbe kporhu iyẹn nọ maan . — Jọn 15 : 8 .
E Jesu keghi tama erhuanegbe ẹre emwi ne iran gha ru , kevbe evbọzẹe ne ọ na khẹke ne iran ru ẹre .
Ọ keghi gi iran rẹn evbọzẹe ne ọ na khẹke ne iran gha kporhu iyẹn nọ maan .
Nọnaghiyerriọ , te ọ khẹke ne ima kọe ye orhiọn evbọzẹe ne ima na gele kporhu , rhunmwuda , ọna gha ya ima gha mwẹ ọghae vbe iwinna ikporhu iyẹn nọ maan nọ khian vbe “ otọ agbọn hia . ”
( Mat 24 : 13 , 14 ) Vbe ako iruẹmwi na , ma gha ziro yaẹn adia enẹ nọ rre Baibol , nọ rhiẹre ma wẹẹ te ọ khẹke ne ima ye gha kporhu iyẹn nọ maan .
Ma gha vbe guan kaẹn emwi enẹ ne Jehova ya wee ima , nọ ru iyobọ ne ima ya gha ya izinegbe mọ ọmọ erhan .
( a ) Vbọ ya ima kporhu , zẹvbe nọ rre ebe Jọn 15 : 8 ?
( b ) Vbe erre ọghe Jesu , de emwi ne avbe alimo mudia yi ? Vbọzẹe ne a gha na kha wẹẹ igiemwi na gbe ye uviẹn ?
Evbọ wa mobọ zẹe ne ima na kporhu iyẹn nọ maan ọre wẹẹ , ọ rhie uyi ne Jehova , ọ vbe ya eni ẹnrẹn khian nọhuanrẹn .
( Tie Jọn 15 : 1 , 8 . )
Yerre wẹẹ , vbe erre ọghe ọkemwiokọ , e Jehova keghi mudia ye ọmwa nọ yan ugbo alimo , Jesu na gha re erhan azara vbene erhuanegbe ẹre na gha re abọ re .
( Jọn 15 : 5 ) Vbe erre na , alimo keghi mudia ye ọmọ erhan ne ehuanegbe Jesu mọ ra iwinna ikporhu iyẹn nọ maan ne iran ru .
Jesu keghi gi erhuanegbe ẹre rẹn wẹẹ , iran ghaa mọ ọmo erhan , ẹre iran na rhie uyi gie Erha irẹn .
Vbene ọyẹnmwẹ ya sẹ ọgbugbo vbe emwiokọ ọghẹe ghaa maan , erriọ iwinna ikporhu iyẹn nọ maan ne ima ya ekhọe hia rhiegbe yi vbe ya ya ẹko rhiẹnrhiẹn e Jehova . — Mat 25 : 20 - 23 .
( a ) De odẹ ne ima ya kpe eni Osanobua huan ?
( b ) Vbọ ye hẹ vbe ekhọe ruẹ ne u na mwẹ ọghae vbe iwinna nọ ya eni Osanobua khian nọ huanrẹn ?
De odẹ ne iwinna ikporhu iyẹn nọ maan ya kpe eni Osanobua huan ?
Vbene ẹmwata , eni nọ ghi huan sẹ eni hia ọre eni Osanobua .
Ẹi ima ẹre ọ khian yae khian nọhuanrẹn .
Akhasẹ ighẹ Aizaia keghi kha wẹẹ : “ Yerre wẹẹ mẹ ne Nọyaẹnmwa ne Udazi , ọmwa nọhuanrẹn ọre imẹ khin . ”
( Aiz 8 : 13 ) Odẹ ọkpa ne ima ya ya eni Osanobua khian nọhuanrẹn ọre ne ima na ghee ẹre zẹvbe eni nọ hiunsi sẹ eni hia kevbe ne ima na gi emwa ọvbehe rẹn wẹẹ , eni Osanobua ẹre ọ gele huan sẹ eni hia .
( Mat 6 : 9 ) Vbe igiemwi , ma ghaa tama emwa ọvbehe ẹmwata vbekpae Jehova , nọ dekaẹn akpa esiesi nọ mwẹ kevbe emwamwa nọ mwẹ ne emwa nagbọn , te ima sinmwi oseghe ne eni Osanobua , te ima vbe rhiẹre ma wẹẹ , ohoghe ẹre Esu bae Jehova re vbe ogba ọghe Idẹni .
( Gẹn 3 : 1 - 5 ) Ma ghaa hia vbene ẹtin ima sẹ , ne ima gi emwa rẹn wẹẹ , e Jehova “ sẹe ne ọ gha miẹn uyi kevbe ọghọ , kevbe ẹtin , ” te ima ya eni ẹnrẹn khian nọ huanrẹn .
( Arhie 4 : 11 ) Ukpo 16 ọre ye na ne ọtẹn nokpia Rune ke ru arọndẹ . Ọ keghi kha wẹẹ : “ Ọ keghi re ukpamuyọmọ nọ hiunsi ne I na re ọsosẹ ọghe Ayi nọ yi agbọn yi ẹrinmwi .
Ọna ẹre ọ zẹe ne I na rhiegba ye iwinna ikporhu iyẹn nọ maan . ”
( a ) Zẹvbe nọ rre ebe Jọn 15 : 9 , 10 , vbọzẹe ne ima na kporhu ?
( b ) De vbene Jesu ya nianiaẹn ma erhuanegbe hẹ wẹẹ , te ọ khẹke ne iran gha mwẹ ẹbo izinegbe ?
Tie Jọn 15 : 9 , 10 .
Emwi nogieva nọ ya ima kporhu iyẹn nọ maan ọre ne ima na ya ekhọe hia hoẹmwẹ Jehova kevbe Jesu .
( Mak 12 : 30 ; Jọn 14 : 15 ) Jesu keghi tama erhuanegbe ẹre ne iran gha “ rre uwu ahoẹmwọmwa ” ọghe irẹn .
Vbọzẹe ne Jesu na kha vberriọ ?
Rhunmwuda , ne erhuanegbe Jesu mieke na sẹtin musọe , te ọ khẹke ne iran gha mwẹ ẹbo izinegbe .
Ọna ẹre ọ zẹe ne Jesu na nianiaẹn inugba nọkhin vbe ebe Jọn 15 : 4 - 10 ne erhuanegbe ẹre gha “ rre uwu ahoẹmwọmwa ” ọghe irẹn .
De vbene ima khian ya gha rhiẹre ma wẹẹ , ma hoo ne ima gha rre uwu ahoẹmwọmwa ọghe Kristi ?
De vbene ima khian ya gha rhiẹre ma wẹẹ , ma hoo ne ima gha rre uwu ahoẹmwọmwa ọghe Kristi , ne ima mieke na gha mwẹ akueyi ọghẹe ?
Ma ghi gha lele adia ọghẹe , ọni nọ wẹẹ , ma gha re emwa ni họn ẹmwẹ zẹvbe ne Jesu vbe họn ẹmwẹ ne erhae .
E Jesu keghi kha wẹẹ : “ Wa gha da uhi mwẹ yi , wa ghi gha rre uwu ahoẹmwọmwa mwẹ zẹ vbene imẹ da uhi Erha mwẹ yi ne imẹ na vbe gha rre uwu ahoẹmwọmwa rẹn . ” — Jọn 13 : 15 .
De vbene ahoẹmwọmwa ya kaẹn a họn ẹmwẹ hẹ ?
E Jesu gi ima rẹn wẹẹ , ọmwa nọ họn ẹmwẹ ne irẹn ẹre ọ gele hoẹmwẹ irẹn .
Ọna ẹre ọ zẹe ne ọ na kha wẹẹ : “ Ọmwa ne ọ rhirhi rhan obọ miẹn uhi mwẹ , ọ na vbe yae gha ru emwi , rẹn ọrọre ọmwa ne ọ hoẹmwẹ mwẹ . ”
( Jọn 14 : 21 ) E Jesu ẹre ọ waa ima iwinna ikporhu iyẹn nọ maan . Ma ghaa lele iyi na , te ima rhiẹre ma wẹẹ , ma hoẹmwẹ Erhae rhunmwuda , obọ Erhae ẹre iyi na ke rre .
( Mat 17 : 5 ; Jọn 8 : 28 ) Ma ghaa ru ọna , e Jehova kevbe Jesu vbe gha rhiẹre ma wẹẹ , iran gele hoẹmwẹ ima .
8 , 9 . ( a ) De emwi ọvbehe nọ ya ima kporhu ?
( b ) Vbọzẹe ne ẹmwẹ nọ rre ebe Ẹzikiẹl 3 : 18 , 19 kevbe 18 : 23 na gu ima kpa ya kporhu ?
Emwi nogieha nọ ya ima kporhu iyẹn nọ maan ọre wẹẹ , ma hoo ne ima ya obọ sekhae ne emwa rhunmwuda ẹdẹ ibuohiẹn sẹ otọ nẹ .
E Baibol gi ima rẹn wẹẹ , erriọ e Noa vbe ya “ kpe orhu ” ma emwa vbe ẹghẹ nẹdẹ .
( Tie 2 Pita 2 : 5 . )

Vbe ima ya rẹn hẹ ?
Rhunmwuda emwi ne Jesu khare : ‘ Zẹvbe ne a miẹn wẹẹ , ọ te do sẹ ẹghẹ uromwẹ amẹ , emwa kegha re , iran na gha da , ikpia kevbe ikhuo na gha rọnmwẹ egbe , rhinrin ya sẹ ikpẹdẹ ne Noa la okọ zẹẹ . Iran ma rẹn enaye uromwẹ amẹ te do kpolo ehia gha rrie .
Erriọ khian gha ye vbe Ovbi Ọmwa gha rre . ’ ( Mat 24 : 38 , 39 ) Agharhemiẹn wẹẹ , emwa ma rhie ehọ ne Noa taa yi vbe ẹghẹ nii , te ọ ye gha ya igiuhunmwu ọghe ayobọsekhae wewe .
Evbọzẹe ne ima na kporhu iyẹn nọ maan vbe ẹdẹnẹrẹ , ọre wẹẹ , ma hoo ne emwa do rẹn emwamwa ne Osanobua mwẹ ne emwa nagbọn .
Zẹvbe na ghee Jehova , ma hoo ne emwa miẹn odẹ ọghe ẹmwata yi , ne iran mieke na “ diagbọnya . ”
( Ẹzik 18 : 23 ) Ne ima na kporhu iyẹn nọ maan , te ima kie ẹkpotọ ne emwa nibun ya do rẹn wẹẹ , Arriọba Osanobua sikẹ otọ nẹ kevbe wẹẹ , ọ gha do guọghọ agbọn Esu ne ima ye na . — Ẹzik 3 : 18 , 19 ; Dan 2 : 44 ; Arhie 14 : 6 , 7 .
( a ) Zẹ vbe nọ rre ebe Matiu 22 : 39 , vbọzẹe ne ima na kporhu ?
( b ) Ya unu kaẹn vbene Pọl vbe Sailas ya ru iyobọ ne eseghan vbe Filipai .
Emwi nogienẹ nọ ya ima ya izinegbe kporhu ọre ne ima na mwẹ ahoẹmwọmwa daa ogieva ima .
( Mat 22 : 39 ) Ahoẹmwọmwa na , ẹre ọ ya ima mwẹ izinegbe vbe iwinna ikporhu iyẹn nọ maan . Vbọzẹe ?
Rhunmwuda ma rẹnrẹn wẹẹ , emwi gha fiwerriẹ vbe arrọọ ọghe emwa eso ne ẹi ka danmwehọ , iran sẹtin suẹn gha danmwehọ .
Vbe igiemwi , ẹvbo ne a tie ẹre Filipai ẹre eghian na filo Pọl vbe Sailas fi eghan .
Ọ ghi rre ogiasọn , igbohiotọ keghi mu ehe hia weghe vbe eghan nii , serriọ wẹẹ , urho hia na kie ye otọ .
Ohan kegha mu eseghan wẹẹ , avbe oleghan lẹfua nẹ .
Rhunmwuda ọni , te ọ khian ghi te gbe egbe ẹre rua , vbe Pọl go tie ẹre wẹẹ : “ Ghẹ kuan egbuẹ , ma hia rre emwa ! ”
Evba nii eseghan na nọ rẹn wẹẹ : “ De emwi ne I gha ru ne I miẹn ehe na miẹn imiẹnfan ? ”
E Pọl vbe Sailas na ghi tama rẹn wẹẹ : “ Ya Nọyaẹnmwa Jesu Kristi yi , ” u gha miẹn fan . — Iwinna 16 : 25 - 34 .
Ahoẹmwọmwa ne ima mwẹ ne Jehova kevbe Jesu ẹre ọ gua ima kpa ya kporhu ( Ghee okhuẹn 5 , 10 )
11 , 12 . ( a ) Vbe ima miẹn ruẹ vbe okha ọghe eseghan ?
( b ) Vbọzẹe ne ọ na khẹke ne ima rhiegba ye iwinna ikporhu iyẹn nọ maan ?
De vbene okha na ya kaẹn iwinna ikporhu ọghomwa hẹ ?
Yẹrẹro wẹẹ , vbe iyeke igbohiotọ nii , ẹre eseghan nii na fiwerriẹ .
Erriọ emwa nibun vbe ye vbe ẹdẹnẹrẹ , emwi nọ wegbe gha sunu daa iran , iran ghi suẹn gha danmwehọ .
A sẹtin miẹn wẹẹ te a rhie iran obọ sotọ vbe iwinna , ọ sẹtin vbe gha re orhikhan ọghe orọnmwẹ nọ zaghae , emianmwẹ nọ wegbe ra uwu ọghe ọmwa ne iran hoẹmwẹ ọnrẹn .
Emwi vbenian keghi ya iro han ọmwa .
Ọ ghi ya emwa eso gha nọ ọta ne iran ma he ka nọ ẹdẹ .
Iran sẹtin nọ wẹẹ , ‘ Vbe arrọọ a demu ?
De emwi ne I gha ru ne I mieke na miẹnfan ? ’
Ma gha miẹn emwa vbenian vbe ikporhu , iran sẹtin danmwehọ iyẹn nọ maan vbe ẹghẹ okaro vbe arrọọ ọghe iran .
Nọnaghiyerriọ , ma gha ya ekhọe hia rhiegba ye iwinna ikporhu iyẹn nọ maan , ẹre ima khian na sẹtin rhie ifuẹko ne iran vbe ẹghẹ ne iran ya gualọe zẹẹ .
( Aiz 61 : 1 ) Ukpo 38 ẹre ọ he ye na , ne ọtẹn nokhuo Charlotte kegha rre iwinna ugamwẹ ẹghẹ hia .
Ọ keghi kha wẹẹ : “ Te emwa nibun wa bibi odẹ vbe ẹdẹnẹrẹ .
Te ọ khẹke ne iran họn iyẹn nọ maan ọghe Arriọba . ”
Ejvor , nọ he gbe ukpo 34 vbe iwinna arọndẹ na vbe kha wẹẹ : “ Vbe ẹdẹnẹrẹ , te iro ghi wa han emwa nibun . Ẹi erriọ ka ye .
I gele hoo ne I ru iyobọ ne iran .
Ọna ẹre ọ gua mwẹ kpa ya kporhu . ”
Vbene ẹmwata , ahoẹmwọmwa ne ima mwẹ dae ogieva ima wa sẹ ne ima na ya izinegbe kporhu .
13 , 14 . ( a ) De ẹse ọhẹ ne a guan kaẹn vbe ebe Jọn 15 : 11 ?
( b ) De vbene ọyẹnmwẹ nọ sẹ Jesu khian ya gha sẹ ima hẹ ?
( c ) De vbene ọyẹnmwẹ nọ sẹ otọ ẹko ya ru iyobọ ne ima hẹ vbe iwinna ikporhu iyẹn nọ maan ?
Vbe asọn nokiekie ne Jesu gbe vbe agbọn , ọ keghi ya unu kaẹn ẹse ọhẹ eso ni gha ya erhuanegbe ẹre gha mwẹ izinegbe vbe iwinna ikporhu iyẹn nọ maan .
De ẹse ọhẹ ne a guan kaẹn na ? De afiangbe ne ima gha miẹn vbọ ?
Ẹse ọhẹ ọghe ọyẹnmwẹ .
Iwinna nọkhua ne ima i sẹtin ru ra nọ wọọ ọmwa egbe ẹre iwinna ikporhu khin ra ?
Hiehie !
Jesu ghi ze erre ọghe erhan azara nẹ , ọ na tama erhuanegbe ẹre wẹẹ , ọyẹnmwẹ ẹre ọ khian gha sẹ iran vbe iwinna ikporhu iyẹn nọ maan .
( Tie Jọn 15 : 11 . )
Ọ keghi rhie ilẹkẹtin ne iran wẹẹ , ọyẹnmwẹ nọ sẹ irẹn ẹre ọ khian vbe gha sẹ iran .
De odẹ nọkhin ?
Yerre wẹẹ , vbe erre ne Jesu tae , irẹn keghi mudia ye erhan azara , erhuanegbe ẹre na gha re abọ re .
Erhan ẹre abọ erhan ke zọ ladian , nọnaghiyerriọ , inian erhan ẹre amẹ ke lae abọ erhan .
Erriọ vbe ye ne ima ne Ivbiotu e Kristi .
Ma ghaa lele ukpowẹ ọghe Kristi , ma ghi vbe gha sọyẹnmwẹ vbe ugamwẹ Osanobua zẹvbe na ghee Jesu .
( Jọn 4 : 34 ; 17 : 13 ; 1 Pit 2 : 21 ) Ọ gberra ukpo 40 ne Hanne ke ru iwinna arọndẹ .
Ọ keghi kha wẹẹ : “ Ọyẹnmwẹ nọ sẹ mwẹ vbe ẹghẹ ke ẹghẹ ne I ya yo ikporhu i gia gie .
Ọna ẹre ọ zẹe ne I na rhiegba ye ugamwẹ e Jehova . ”
Vbene ẹmwata , ọyẹnmwẹ nọ sẹ otọ ẹko keghi re usun emwi nọ zẹe ighẹ orhiọn i gbe ye ima iwu vbe iwinna ikporhu iyẹn nọ maan , uhiẹn vbe ima ghaa werriẹ aro daa isievẹn vbe ako ne ima na kporhu . — Mat 5 : 10 - 12 .
( a ) De ẹse ọhẹ ne ebe Jọn 14 : 27 guan kaẹn ?
( b ) De vbene ọfunmwegbe ya ru iyobọ ne ima hẹ vbe iwinna ikporhu iyẹn nọ maan ?
Ẹse ọhẹ ọghe ọfunmwegbe .
( Tie Jọn 14 : 27 . )
Vbe asọn nokiekie ne Jesu gbe vbe agbọn , ọ na vbe tama erhuanegbe ẹre wẹẹ : “ Ọfunmwegbe mwẹ ọre I ya we uwa . ”
De iyobọ ne ọfunmwegbe ọghe Kristi ye ne ima vbe iwinna ikporhu iyẹn nọ maan ?
Zẹ vbene ima ya ya izinegbe kporhu iyẹn nọ maan , ma keghi mwẹ ọyẹnmwẹ nọ sẹ otọ ẹko rhunmwuda ne ima na rẹn wẹẹ , ima ya ẹko rhiẹnrhiẹn e Jehova kevbe Jesu .
( Psm 149 : 4 ; Rom 5 : 3 , 4 ; Kọl 3 : 15 ) Ọtẹn nokpia Ulf , nọ he gbe ukpo 45 vbe iwinna ugamwẹ ọghe ẹghẹ hia keghi kha wẹẹ : “ Iwinna ikporhu iyẹn nọ maan keghi ya egbe wọọ mwẹ , ọrheyerriọ , ọ keghi re iwinna nọ ya mwẹ sọyẹnmwẹ kevbe wẹẹ , te arrọọ mwẹ ghi mwẹ evbọ demu . ”
Ma kpọnmwẹ e Jehova ye ẹse ọhẹ ọghe ọfunmwegbe ne ọ ya wee ima .
( a ) De ẹse ọhẹ ne ebe Jọn 15 : 15 guan kaẹn ?
( b ) De emwi nọ khẹke ne avbe ukọ gha ru , ne iran mieke na ye gha re ọsie Jesu ?
Ẹse ọhẹ nọkhua nọ ne ima na re ọsie Jesu .
Jesu ghi tama erhuanegbe ẹre nẹ wẹẹ irẹn hoo ne ọyẹnmwẹ nọ sẹ iran “ gha re nọ sẹ otọ ẹko , ” ọ keghi gi iran rẹn evbọzẹe ne ọ na khẹke ne iran gha mwẹ ahoẹmwọmwa ne ẹi re ọghe ọkẹnrẹn .
( Jọn 15 : 11 - 13 ) Vbe iyeke ọni , Jesu na vbe khama iran wẹẹ : “ Ọse mwẹ ọre I ghi tie uwa ẹre . ”
Vbene ẹmwata , na do gha re ọsie Jesu keghi re ẹse ọhẹ nọ hiunsi !
Sokpan , vbọ khẹke ne avbe ukọ e Jesu gha ru , ne iran mieke na ye gha re ọsie ọre ?
Te ọ khẹke ne iran gha “ mọ ọmọ ” erhan .
( Tie Jọn 15 : 14 - 16 . )
Vbe Jesu da suẹn gha kporhu , ọ na tama erhuanegbe ẹre ne iran ya kporhu wẹẹ : “ Arriọba ẹrinmwi sẹ otọ foo . ”
Ukpo eva ghi gberra nẹ , ọ na wẹẹ ne iran gha mọ ọmọ erhan .
( Mat 10 : 7 ) Ọ ghi rre asọn nokiekie ne ọ gbe vbe agbọn , ọ na ghi tama iran ne iran ya izinegbe gha winna iwinna ne irẹn mu ye iran obọ .
( Mat 24 : 13 ; Mak 3 : 14 ) Sokpan , iwinna na i re nọ khẹkhẹ hiehie .
Ọrheyerriọ , iran gha sẹtin musọe .
Ne iran mieke na sẹtin musọe , ọ mwẹ ẹse ọhẹ ọvbehe nọ gha ru iyobọ ne iran .
17 , 18 . ( a ) De ẹse ọhẹ ne a guan kaẹn vbe ebe Jọn 15 : 16 ?
( b ) De vbene ẹse ọhẹ na ya ru iyobọ ne erhuanegbe Jesu hẹ ?
( c ) De vbene ọ ya ru iyobọ ne ima hẹ vbe ẹdẹnẹrẹ ?
Ẹse ọhẹ nọkhua nọ ne Osanobua na họn erhunmwu ne ima na .
Jesu keghi kha wẹẹ : “ Emwi ne uwa a rhirhi nọ Erha re vbe eni mwẹ , ọ gha rhie ẹre ne uwa . ”
( Jọn 15 : 16 ) Umiẹn vbene eyan na gha rhie igiọdu ne erhuanegbe Jesu hẹ !
* Vbe ẹghẹ na kha na , erhuanegbe Jesu ma rẹn wẹẹ ọvbi ẹghẹ kherhe ẹre ọ ghi kẹ ne Jesu wu , sokpan iran gha miẹn iyobọ .
E Jehova mu egbe ne ọ ya họn erhunmwu ne iran rhirhi gha na nọ dekaan iwinna ikporhu iyẹn nọ maan ọghe Arriọba .
Asẹ nii , ẹre Jehova ya gele ru iyobọ ọyunnuan ne iran . — Iwinna 4 : 29 , 31 .
Gi ima gha mwẹ ilẹkẹtin wẹẹ , ma gha tama e Jehova vbe erhunmwu nọ ru iyobọ ne ima , ọ gha ru vberriọ ( Ghee okhuẹn 18 )
Erriọ vbe ye ne ima vbe ẹdẹnẹrẹ .
Ma gha rhiegba ye iwinna ikporhu iyẹn nọ maan , ma vbe gha re ọsie Jesu .
Yevbesọni , ma vbe gha mwẹ ilẹkẹtin wẹẹ , e Jehova mu egbe ne ọ ya ru iyobọ ne ima vbe ima gha werriẹ aro daa isievẹn vbe iwinna ikporhu iyẹn nọ maan .
( Fil 4 : 13 ) Ọ keghi sẹ ima ọyẹnmwẹ ne ima na re ọsie Jesu kevbe ne Osanobua na họn erhunmwu ima .
Afiangbe nọkhua na khin !
Avbe ẹse ọhẹ na ẹre ọ ya ima mwẹ ẹbo izinegbe vbe iwinna ikporhu iyẹn nọ maan . — Jems 1 : 17 .
( a ) Vbọzẹe ne ima na ye kporhu iyẹn nọ maan ?
( b ) Ne ima mieke na sẹtin ru iwinna ne Osanobua waa ima re sẹ ufomwẹ , vbọ khian ru iyobọ ne ima ?
Vbe ako iruẹmwi na , ma ziro yan emwi enẹ nọ ya ima kporhu iyẹn nọ maan : ọ rhie uyi gie Jehova , ọ vbe ya eni ẹnrẹn khian nọhuanrẹn , odẹ ne ima ya rhiẹre ma nọ wẹẹ , ma hoẹmwẹ Jesu kevbe Erhae , odẹ ne ima ya ya obọ sekhae ne emwa nọ kevbe wẹẹ , ọ vbe rhiẹre ma wẹẹ , ma hoẹmwẹ ogieva ima .
Ma vbe ruẹ vbekpae ẹse ọhẹ enẹ , ni ru iyobọ ne ima ya rhiegba ye iwinna ikporhu : ẹse ọhẹ ọghe ọyẹnmwẹ , ọfunmwegbe , ne ima na re ọsie Jesu kevbe ọghe erhunmwu ne Jehova họn .
Vbene ẹmwata , ọyẹnmwẹ keghi wa sẹ e Jehova vbe ima ghaa ya ekhọe hia mọ ọmọ erhan .
Vbe asọn nokiekie ne Jesu gbe vbe agbọn , ẹi re avbiẹ inugba Jesu rhie ilẹkẹtin ne avbe ukọ re wẹẹ , Osanobua gha họn erhunmwu ọghe iran . — Jọn 14 : 13 ; 15 : 7 , 16 ; 16 : 23 .
© 2018 Watch Tower Bible and Tract Society of Pennsylvania
EFOTO NỌ RRE ODARO EBE NA :
Arọndẹ eva rhie asobọrrie ne okhuo ọkpa vbe odẹ vbe ẹghẹ orhọ , vbe ẹvbo ne a tie ẹre Freetown vbe otọ ẹvbo e Sierra Leone
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2017 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
“ Ma rẹn ehe ne ọ ghae yi . ” — 2 KỌR 2 : 11 .
IHUAN : 150 , 32
De vbene ọdakha ọghe Esu vẹwae sẹ hẹ ?
De vbene Esu ya mu emwa rẹrẹ hẹ ?
Vbua miẹn ruẹ vbe ako iruẹmwi na vbekpae Esu ne oghian ima ?
Vbe ogba ọghe Idẹn , de ẹmwata ne Jehova tae vbekpae oghian ima ?
ADAM wa rẹn wẹẹ ẹyẹn i guan .
Vbe Ivi tama rẹn wẹẹ ẹyẹn gu irẹn guan , ughaghe Adam la evba rẹn wẹẹ , ọmwa orhiọn ẹre ọ gu e Ivi guan .
( Gẹn 3 : 1 - 6 ) Adam kevbe Ivi ma zẹdẹ rẹn emwi rhọkpa vbekpae ọmwa orhiọn na , ọrheyerriọ , iran keghi deba orhunmwuyẹn ne iran ma rẹn , sọtẹ dae Jehova ne Erha iran .
( 1 Tim 2 : 14 ) Awarọkpani , ẹre Jehova ya suẹn gha tama emwa nagbọn aro ọmwa ne eghian na khin .
Osanobua tae sẹrriọ wẹẹ , ọ gha sẹ ẹghẹ , irẹn gha wabọ eghian na rua .
E Jehova ye vbe kha wẹẹ , vbe owara ẹghẹ eso , eghian na , nọ ya ẹyẹn mu e Ivi rẹrẹ , gha kpokpo emwa ni hoẹmwẹ Osanobua . — Gẹn 3 : 15 .
2 , 3 .
Vbọzẹe ne Baibol ma na mobọ guan kaẹn Setan vbene Mẹzaia te rre ?
E Jehova ẹre ọ mwẹ ẹwaẹn sẹ emwa hia , rhunmwuda ọni , ọ ma gi ima rẹn eni odibo nọ sọtẹ daa re .
* Ukpo 2,500 ye vbe gberra nẹ , Osanobua ke do gi emwa nagbọn rẹn ovan ra eni ne a ya gie odibo dan na .
( Job 1 : 6 ) Ebe eha kẹkan vbe abọ ọghe Baibol ne a ye Hibru gbẹn nọ re 1 Krọnikol , Job kevbe Zẹkaraia ẹre ọ sunu ye Setan , nọ re ovan ọghe odibo ne a guan kaẹn na .
Evba ye Setan kha ọre ọmwa “ Nọ Gbodan . ”
Vbọzẹe ne Baibol ma na mobọ guan kaẹn Esu a te miẹn wẹẹ Mẹzaia rre ?
Ọ gha kẹ , e Jehova ma hoo ne okha ọghe Esu mu ehe nọkpọlọ gbe vbe abọ ọghe Baibol ne a ye Hibru gbẹn rhunmwuda , te a gbẹn abọ ọghe Baibol na , ne emwa mieke na rẹn Mẹzaia ne iran mieke na lele ukpowẹ ọghẹe .
( Luk 24 : 44 ; Gal 3 : 24 ) E Mẹzaia ghi rre nẹ , Jehova keghi loo irẹn vbe erhuanegbe ẹre ya gi ima rẹn ẹmwata vbekpae Esu kevbe avbe odibo ni deba re sọtẹ daa Osanobua .
* Te emwamwa na wa gbe ye uviẹn rhunmwuda , Jesu kevbe etẹn ne a hannọ zẹ ẹre Jehova khian loo ya wabọ Esu kevbe ekpayẹ ọre . — Rom 16 : 20 ; Arhie 17 : 14 ; 20 : 10 .
Vbọzẹe ne esa i na rrọọ ne ima gha mu ohan Esu ?
Ukọ e Pita keghi gie Esu zẹvbe oduma nọ “ vin yo vin rre . ”
E Jọn keghi tie ẹre “ ugbogiorinmwi ne gẹdẹgbẹ ” kevbe “ ẹyẹn nẹdẹ . ”
( 1 Pita 5 : 8 ; Arhie 12 : 9 ) Sokpan , esa i rrọọ ne ima gha mu ohan Esu rhunmwuda ọ mwẹ ehe ne ẹtin ẹnrẹn sẹ .
( Tie Jems 4 : 7 . )
E Jehova , Jesu kevba avbe odibosa rre ima iyeke .
Iran gha sẹtin ru iyobọ ne ima ya mudia gbain vbe odaro isievẹn ọghe Esu .
Ọrheyerriọ , ọ khẹke ne ima rẹn ewanniẹn ọghe inọta eha na : De vbene ọdakha ọghe Esu vẹwae sẹ hẹ ?
De vbene Esu ya mu emwa rẹrẹ hẹ ?
De vbene ọ mwẹ ẹtin sẹ hẹ ?
Ma gha miẹn ewanniẹn ọghe avbe inọta na kevbe emwi ne ima gha miẹn rue vbọ .
5 , 6 .
Vbọzẹe ne arriọba emwa nagbọn i khian na gele sẹtin sọfurre ye ọlọghọmwa ne emwa nagbọn werriẹ aro daa ?
Odibo nibun keghi deba e Setan sọtẹ daa Osanobua .
E Baibol gi ima rẹn wẹẹ , ọ te sẹ ẹghẹ okpamẹ nọ rhọ re vbe ẹghẹ e Noa , e Setan keghi rẹrẹ eso vbuwe avbe odibo na fi uyinmwẹ alama oghẹ .
Iran na gha die agbọn do gha gu ikhuo ru emwi ọdọ vbe amwẹ . E Baibol keghi loo ẹmwẹ nọ mu ukhọmwẹ emwi ya gie emwi nọ sunu .
Ọ keghi kha wẹẹ : “ Ugbogiorinmwi . . . ọkpa . . . keghi . . . kpolo obọ ọkpa vbe a gha wa avbe orhọnmwẹ ni rre iso ye eha . . . ku otọ agbọn . ”
( Gẹn 6 : 1 - 4 ; Jud 6 ; Arhie 12 : 3 , 4 ) Ke obọ ne avbe odibo na ya deba Esu gha sọtẹ , iran keghi ya egbe iran khian eghian eguọmwadia Osanobua kevbe Osanobua tobọre .
Ẹi re te avbe odibo na wa gha zẹ emwa Osanobua kpokpo kẹkan .
Esu keghi mu arriọba obọ re gbọọ , zẹvbe ne Osanobua vbe ya mu ọghẹe gbọọ vbe ẹrinmwi .
Ọ ma fo ye evba .
Ọ na mwamwa ekpayẹ ọre ye dọmwadẹ arriọba vbe uhunmwu otagbọn , ne iran gha kha yan emwa nagbọn , vbene irẹn na re okaolotu ọghe iran hia . — Ẹfis 6 : 12 .
Erriọ Esu ya kha yan arriọba emwa nagbọn .
Emwi ne Esu tama Jesu ẹre ọ wa yae vẹẹ ne ima rẹn wẹẹ , irẹn ọ kha yan agbọn na .
Ọ keghi mu arriọba ọghe otagbọn na hia ma Jesu , vbe iyeke ọni , ọ na kha wẹẹ : “ A viọ ena hia mẹ nẹ , mẹ sẹtin vbe viọ iran ne ọmwa ne ọ yẹẹ mwẹ .
Mẹ gha viọ ẹfe kevbe ẹtin na hia nuẹn . ”
( Luk 4 : 5 , 6 ) Agharhemiẹn wẹẹ Esu ẹre ọ dia arriọba emwa nagbọn , emwa eso ni rre ukpo ọdakha ye ru emwi esi ne emwa ne iran kha yan rhunmwuda iran mwẹ ekhọe esi .
Ọrheyerriọ , arriọba emwa nagbọn i sẹtin sọfurre ye ọlọghọmwa ne emwa nagbọn gele werriẹ aro daa . — Psm 146 : 3 , 4 ; Arhie 12 : 12 .
De vbene Setan ya loo ugamwẹ okeke kevbe okpe ẹki ya mu emwa rẹrẹ hẹ ?
( Ghee efoto nọ rre omuhẹn . )
Esu kevbe ugbogiorinmwi vbe loo ugamwẹ okeke kevbe otu ọghe okpe ẹki okpe ere ya “ mu otagbọn hia rẹrẹ . ”
( Arhie 12 : 9 ) Ugamwẹ okeke ẹre Setan loo ya taa ohoghe vbekpae Jehova .
Ọ vbe hia vbe odẹ ke odẹ ne emwa ghẹ rẹn eni Osanobua ra ne iran mianmian .
( Jer 23 : 26 , 27 ) Ena ẹre ọ si ẹre ne emwa nibun ni gele ga Esu kevbe ekpayẹ ọre na roro ẹre wẹẹ , Osanobua ẹre iran ga .
( 1 Kọr 10 : 20 ; 2 Kọr 11 : 13 - 15 ) Esu vbe loo okpe ẹki okpe ere ya mu emwa rẹrẹ .
Vbe igiemwi , te emwa nibun wa yayi vbe ẹdẹnẹrẹ wẹẹ , ọmwa ghaa mwẹ igho kevbe emwi ewe ẹre ọ khian na gele gha sọyẹnmwẹ .
( Itan 18 : 11 ) Emwa ni ya ohoghe na yi keghi ya ẹdagbọn iran khu ẹfe khian .
( Mat 6 : 24 ) Emwa vberriọ i gele sẹtin hoẹmwẹ Osanobua . — Mat 13 : 22 ; 1 Jọn 2 : 15 , 16 .
8 , 9 . ( a ) De emwi eva ne ima miẹn ruẹ vbe uyinmwẹ Adam , Ivi kevbe avbe odibo ni sọtẹ ?
( b ) Vbọ ya ru iyobọ ne ima hẹ , ne ima na rẹn wẹẹ , ẹtin Esu mwẹ ehe nọ sẹ ?
Ma gha miẹn emwi kpataki ruẹ vbe uyinmwẹ Adam , Ivi kevbe avbe odibo ni sọtẹ .
Okaro , otu eva ẹre a miẹn , otu ọghe Osanobua kevbe ọghe Esu .
Nọnaghiyerriọ , te ima gha zẹ ọkpa vbọ .
Deghẹ ima i rre obọ ọghe Osanobua , ọni rhiema wẹẹ obọ Esu ma ye .
( Mat 7 : 13 ) Nogieva , ere ọghe ovbi ẹghẹ kherhe ẹre emwa ni ya egbe bae Setan miẹn . De ere ne Adam kevbe Ivi miẹn ?
Ẹkpotọ keghi kie ne iran ya zẹ emwi obọ iran ru .
Nọ ne avbe ugbogiorinmwi , ẹkpotọ keghi kie ne iran ya khaevbisẹ yan arriọba emwa nagbọn .
( Gẹn 3 : 22 ) Vbene ẹmwata , ọmwa gha ya egbe ba Esu , ẹbe nọ lelẹe khian ẹre ọ sẹ orhiẹnrhiẹn ne a miẹn vbọ . — Job 21 : 7 - 17 ; Gal 6 : 7 , 8 .
Vbọ ya ru iyobọ ne ima hẹ , ne ima na rẹn wẹẹ , ẹtin Esu mwẹ ehe nọ sẹ ?
Ọ keghi ya ima rhie ọghọ nọ khẹke ne arriọba emwa nagbọn , erriọ vbe ya ima zọghae vbe iwinna ikporhu iyẹn nọ maan .
( 1 Pita 2 : 17 ) Ma rẹnrẹn wẹẹ , e Jehova hoo ne ima gha lele uhi arriọba sokpan , ọni ọre deghẹ uhi arriọba emwa nagbọn ma gbodan ye ilele ọghe Osanobua .
( Rom 13 : 1 - 4 ) Ọna rhiema wẹẹ , te ọ khẹke ne ima gha rre idiaghe vbe nọ dekaẹn otu azẹ ra oseghe ẹvbo ne emwa sinmwi .
( Jọn 17 : 15 , 16 ; 18 : 36 ) Rhunmwuda ne Esu na hoo nọ mu eni Osanobua rhia , ọna ẹre ọ ya ima rhiegba ya iwinna ikporhu iyẹn nọ maan ne emwa mieke na rẹn ẹmwata vbekpae Osanobua .
Te ima ya eni Osanobua ne ima ya waengbe hio rhunmwuda ma rẹn wẹẹ , ai ye afiangbe ne ima miẹn vbe ugamwẹ e Jehova gie igho ra emwi ewe ne a khu khian . — Aiz 43 : 10 ; 1 Tim 6 : 6 - 10 .
10 - 12 . ( a ) De vbene Esu ya mu avbe odibosa rẹrẹ ?
( b ) Vbe ima miẹn ruẹ vbe okha na ?
E Setan wa gele ya ẹkẹ vbe ero mu emwa nibun rẹrẹ .
Vbe igiemwi , emwi nọ rẹnrẹn ighẹ ọ yẹẹ ọmwa ẹre ọ ya muẹn rẹrẹ , vbene ọgbehẹn ya ya ikolo gbe ehẹn .
Ọ vbe ya ohan mu emwa , ne iran mieke na ru emwi nọ ma khẹke .
Esu keghi loo oyọnyọn ọghe ikhuo ni mose ya mu okhọngborrie odibo rẹrẹ .
Ẹi mwẹ Setan ma rhie ẹghẹ nọ taẹn ya gbarokotọ nọ mieke na rẹn edanmwẹ ne avbe odibo nii gha sẹtin de yi .
Iran nibun gele de ye edanmwẹ nii .
Vbọ ghi kẹrikian ? Arhuanran ẹre iran ghi biẹlẹ vuọn agbọn vbe ẹghẹ nii .
( Gẹn 6 : 1 - 4 ) Ẹi re uyinmwẹ alama oghẹ ọkpa ẹre Esu ya mu avbe odibo nii rẹrẹ .
Ọ gha kẹ , ọ vbe yan ma iran wẹẹ , iran ghi do gha mwẹ asẹ ne a ya kha yan emwa nagbọn .
Ughaghe te Esu te hoo ne ọ mu idobo ye ubiẹmwẹ ọghe ọmọ ne a guan kaẹn vbe ebe Gẹnẹsis .
( Gẹn 3 : 15 ) Vbọrhirhighayehẹ , e Jehova ma kue ye emwamwa dan ọghe Esu .
Ọ keghi ya Okpamẹ nọ rhọ re vbe ẹghẹ Noa ya khuan emwamwa ọghe Esu kevbe ekpayẹ ọre ruan .
Esu keghi ya uyinmwẹ alama oghẹ , itengbemu kevbe orhiọn dan ne a gu mu obọ ya khuẹn ifi khẹ ima ( Ghee okhuẹn 12 , 13 )
Vbe ima miẹn ruẹ vbe okha na ?
Ọ ma khẹke ne ima gha roro ẹre wẹẹ ima i sẹtin de ye edanmwẹ ọghe alama oghẹ kevbe edanmwẹ ọghe itengbemu .
Avbe odibo ni deba Esu sọtẹ , ka ye ukpo nibun ne ai sẹtin ka , ga Osanobua vbe ẹrinmwi , iran ke do sọtẹ .
Agharhemiẹn wẹẹ iran ghaa rre ehe nọhuanrẹn , iran keghi gi iziro dan gbọzinian vbe ekhọe iran .
Emwi vbenian sẹtin vbe sunu daa ima , ọ gha khọn rẹn wẹẹ ima kpẹre nẹ vbe ugamwẹ e Jehova .
( 1 Kọr 10 : 12 ) Ọna ẹre ọ zẹe ne ọ na khẹke ne ima gha zanzan ekhọe ima ghee vbe ẹghẹ hia , ne ima mieke na sẹtin gha gbaengbe ne uyinmwẹ alama oghẹ kevbe itengbemu rhunmwuda iziro dan vbenian sẹtin gbọzinian vbe ekhọe ima . — Tie Kọlose 3 : 5 ; Gal 5 : 26 ; 2 Tim 2 : 23 - 26 ; 3 Jọn 9 .
De ifi ọvbehe ne Esu loo ? Vbe ima khian ru ne ima ghẹ de ye ifi na ?
Odẹ ọvbehe ne Esu ya mu emwa rẹrẹ ọre orhiọn dan ne a gu mu obọ .
Ugamwẹ okeke kevbe ugha ne a na miẹn emwi irọkhegbe ẹre ọ ya do ẹki na .
Ughe ne a na gu orhiọn dan mu obọ ẹre ọ ghi gbae evba miẹn ghee vbe ẹkpẹti ughe kevbe vidio game nibun .
Te ughe vbenian wa yẹẹ emwa nibun rhunmwuda iran ma rẹn ẹbe nọ lelẹe khian .
Vbe ima khian ru ne ima ghẹ de ye ifi na ?
Otu e Jehova i khian hae ye ugan ighẹ ughe nọ khẹke ne ima gha ghee kevbe nọ ma khẹke .
Te dọmwadẹ ima gha dia ekhọe iziro ọghẹe nọ mieke na gha winna vbe odẹ nọ gu ilele ọghe Baibol ro .
Vbọrhirhighayehẹ , ma gha sẹtin gha ru azẹ nọ maan deghẹ ima lele adia ọghe ukọ Pọl , nọ khare wẹẹ ne ima gi ahoẹmwẹ ne ima mwẹ daa Osanobua “ gha re ne ọ sẹ otọ ẹko . ”
( Rom 12 : 9 ) Ma sẹtin nọ egbe ima wẹẹ : ‘ Ughe ne I ghee rhiẹre ma wẹẹ ọmwa agabagebe ẹre I khin ra ?
Emwa ne I gu tie Baibol gha miẹn ughe ne I ghee , iran gha kha wẹẹ I rhie owẹ lele emwi ne I maa iran re ra ? ’
Ma tobọ ima ghaa rhie emwi ne ima maa emwa re ye uyinmwẹ , ifi ọghe Esu i sẹtin mu ima . — 1 Jọn 3 : 18 .
Ọdẹ eso ne Setan ya hoo nọ ya ohan mu ima ọre awua ne arriọba mu ye iwinna ima , ukpokpo otu ihegbe vbe owebe kevbe Ukpokpo ọghe emwa vbuwe ẹgbẹe ( Ghee okhuẹn 14 )
De odẹ eso ne Esu ya ya ohan mu emwa ne iran mieke na ru emwi nọ ma khẹke ?
Emwi vbenian gha sunu daa ima , vbe ima khian ru ?
Ẹi re ifi ọghe erẹrẹ ọkpa Esu loo , ọ vbe ya ohan mu emwa ne iran mieke na fiyekegbe Jehova .
Vbe igiemwi , ọ sẹtin loo arriọba ya mu awua ye iwinna ikporhu iyẹn nọ maan .
Ọ sẹtin ya emwa ne ima gba winna kevbe ne ima gba yo owebe gha zaan ima rhunmwuda ima lele adia ni rre Baibol .
( 1 Pita 4 : 4 ) Ọ sẹtin vbe loo emwa ni sikẹ ima vbuwe ẹgbẹe ya gbe orhiọn ye ima iwu ne egbe iko ne a yo mieke na wọọ ima .
( Mat 10 : 36 ) Emwi vbenian gha sunu daa ima , vbe ima khian ru ?
Okaro , ọ ma khẹke ne ukpokpo ọghe ọwara vbenian kpa ima odin rhunmwuda te Esu gu ima khọn .
( Arhie 2 : 10 ; 12 : 17 ) Ọ khẹke ne ima gha yerre evbọzẹe ne Esu na kpokpo ima .
Ọ wẹẹ , emwi gha dunna ne ima ẹre ima na ga e Jehova .
Ọ ye vbe kha wẹẹ ima ghaa rre ibavbaro , ma ghi fiyekegbe Osanobua .
( Job 1 : 9 - 11 ; 2 : 4 , 5 ) Vbọrhirhighayehẹ , e Jehova ẹre ọ khẹke ne ima ya egbe kọ .
Ọ gha ru iyobọ nọ khẹke ne ima .
Ma ghẹ mianmian wẹẹ , e Jehova i ra sẹ ima rae ẹdẹ . — Hib 13 : 5 .
Esu gha sẹtin kpikpi ima ne ima ru emwi ne ẹi rre ima ekhọe ra ?
Rhan otọ re .
E Setan i sẹtin kpikpi ọmwa nọ ru emwi nọ ma hoo nọ ru .
( Jems 1 : 14 ) Emwa nibun ma rẹn wẹẹ obọ ọghe Esu ẹre iran ye sokpan , iran gha ghi do rẹn odẹ ọghe ẹmwata nẹ , iran ghi tobọ iran ru azẹ deghẹ Osanobua ẹre iran gha ga ra Esu .
( Iwinna 3 : 17 ; 17 : 30 ) Ma gha ru atamuolọyan wẹẹ Osanobua ẹre ima khian ga , Esu i miẹn emwi ru . — Job 2 : 3 ; 27 : 5 .
16 , 17 . ( a ) De emwi ọvbehe ne Esu kevbe avbe ugbogiorinmwi i sẹtin ru ?
( b ) Vbọzẹe nọ ma na khẹke ne ohan gha mu ima vbe ima ghaa ya urhu nọ la na erhunmwu gie Jehova ?
Ọ vbe mwẹ emwi ọvbehe ne Esu kevbe avbe ugbogiorinmwi i sẹtin ru .
Ako rhọkpa i rre Baibol nọ khare wẹẹ Esu kevbe ekpayẹ ọre rẹn emwi nọ rre ọmwa ekhọe .
Iran i sẹtin rẹn emwi nọ rre ekhọe emwa nagbọn .
Jehova ọkpa kevbe Jesu ẹre ọ rẹn emwi nọ rre emwa nagbọn ekhọe .
( 1 Sam 16 : 7 ; Mak 2 : 8 ) Nọnaghiyerriọ , ọ khẹke ne ohan gha mu ima wẹẹ Esu vbe ekpayẹ ọre gha mu idobo ye erhunmwu ne ima na deghẹ iran na họn vbe ima gha ya urhu nọ la na erhunmwu ra ?
Hiehie !
Vbọzẹe ?
Ne ima na ya ekhọe hia ga e Jehova , ohan i mu ima wẹẹ Esu gha bẹghe ima .
Ọ ma vbe khẹke ne ohan gha mu ima wẹẹ Esu gha họn ẹmwẹ ne ima taa vbe ima ghaa na erhunmwu .
Igiemwi nibun rre Baibol ọghe eguọmwadia e Jehova ni ya urhu nọ la na erhunmwu .
Ako ọkpa i rrọọ nọ khare wẹẹ , ohan ghaa mu iran wẹẹ Esu gha họn ẹmwẹ ne iran taa .
( 1 Ọba 8 : 22 , 23 ; Jọn 11 : 41 , 42 ; Iwinna 4 : 23 , 24 ) Uyinmwẹ ima kevbe ẹmwẹ ne ima taa gha gu ahoo ọghe Jehova ro , e Jehova gha gbogba ga ima .
Ma vbe gha mwẹ ọnrẹn vbe orhiọn wẹẹ , ai miẹn ọlọghọmwa ne Esu si ye ima egbe ne Jehova i sẹtin sọfurre yi . — Tie Psalm 34 : 7 .
Ọ gele khẹke ne ima rẹn oghian ima sokpan ọ ma khẹke ne ima gha mu ohan rẹn .
Vbe ẹtin e Jehova , agharhemiẹn wẹẹ emwa ni ma gba ma khin , ma gha sẹtin khọnmiotọ yan Esu .
( 1 Jọn 2 : 14 ) Ma gha ‘ mu aro igbinna da Esu , ọ gha lẹ hin ehe ne ima ye rre . ’
( Jems 4 : 7 ; 1 Pita 5 : 9 ) Igbama ni rre otu e Jehova ẹre Esu wa mobọ rhie aro tua .
De emwi nọ khẹke ne iran ru , ne iran mieke na sẹtin khọnmiotọ yan Esu ?
A gha zẹ ewanniẹn ye inọta na vbe ako iruẹmwi nọ ghi lele ọna .
E Baibol ẹre ọ ya ima rẹn wẹẹ odibo eso mwẹ eni .
( Giọg 13 : 18 ; Dan 8 : 16 ; Luk 1 : 19 ; Arhie 12 : 7 ) E Baibol ẹre ọ vbe gi ima rẹn wẹẹ orhọnmwẹ hia mwẹ eni .
( Psm 147 : 4 ) Nọnaghiyerriọ , ọ ma de emwi nọ rhiae vbe ima gha kha wẹẹ , odibo hia mwẹ eni , ya sẹ egbe nọ ya egbe ẹre khian e Setan .
Igba 18 ẹre a sunu ye Setan vbe abọ ọghe Baibol ne a ye Hibru gbẹn sokpan , ọ gberra igba 30 nọ ladian vbe abọ ọghe Baibol ne a ye Griki gbẹn .

“ Viọ emwi igbinna okuo ne Osanobua hẹ nuẹn hia ye egbe , ne egbe ruẹ miẹn ehe na rrọọ emwi ero ne Esu ru . ” — ẸFIS 6 : 11 .
IHUAN : 79 , 140
Vbọ re dọmwadẹ emwi igbinna ọghe orhiọn ?
Vbọzẹe ne ọ na khẹke ne ima gha viọ ehia ye egbe ?
Vbe uwẹ a ghee ẹre hẹ ighẹ igiemwi esi ne igbama rhie ye otọ vbe otu e Jehova ?
1 , 2 . ( a ) Vbọzẹe ne ehọnrre na sẹtin khọnmiotọ yan Esu kevbe ekpayẹ ọre ?
( Ghee efoto nọ rre omuhẹn . ) ( b ) De emwi ne ima khian ziro yan ?
UKỌ e Pọl keghi ye Ivbiotu e Kristi gie Ivbiyokuo ni gbinna vbe odaro okuo .
Sokpan ẹi re emwa nagbọn ma gu khọn , Esu kevbe ekpayẹ ọre ẹre ima mu aro daa .
Esu kevbe avbe ugbogiorinmwi keghi re ivbiyokuo ni fuẹro rhunmwuda , ọ kpẹre ne iran ke rre odaro okuo .
Ma sẹtin gha roro ẹre wẹẹ ma i khian sẹtin khọnmiotọ vbe okuo vbenian katekate deghẹ ehọnrre ra igbama ma ye khin .
De vbene igbama khian ya gele sẹtin khọnmiotọ yan Esu kevbe ekpayẹ ọre hẹ ?
Ẹmwata nọ rrọọ ọre wẹẹ , iran gha sẹtin , nibun wa khọnmiotọ yaẹn Esu vbe ẹdẹnẹrẹ .
Vbọ ru iyobọ ne iran ?
E Jehova ẹre ọ rhie ẹrhiọn ye iran iwu .
Ẹi re ọni ọkpa ọ ru iyobọ ne iran .
Vbene a ghee ivbiyokuo ni rre odaro okuo , iran keghi ‘ viọ emwi igbinna okuo ne Osanobua hẹ ne iran ye egbe . ’ — Tie Ẹfisọs 6 : 10 - 12 .
Vbe Pọl ru igiemwi na , ughaghe emwi igbinna ne ivbiyokuo e Rom hẹ ye egbe ẹre ọ ghaa mwẹ vbe orhiọn .
( Iwinna 28 : 16 ) Nia , gi ima ziro yaẹn evbọzẹe ne igiemwi na na gbe ye uviẹn .
Zẹvbe ne ima ya nanaẹn khian , ma gha miẹn emwi ne igbama eso tae vekpae isievẹn kevbe afiangbe ne iran he miẹn rhunmwuda ne iran na mu ẹwu igbinna ọghe orhiọn yọ .
Wẹ Viọ Dọmwadẹ Emwi Igbinna Ọghe Orhiọn Ye Egbe Ra ?
3 , 4 .
De vbene ẹmwata ni rre Ẹmwẹ Osanobua ya khọ ugbẹkun ọghe ivbiyokuo e Rom hẹ ?
Tie Ẹfisọs 6 : 14 .
Ugbẹkun ọghe ivbiyokuo e Rom , ne a ya oze ru , ẹre ọ degue ẹkun ọghe ivbiyokuo .
Ugbẹkun oze na , ẹre ọ da uhanhan ẹwẹ yi ne ẹi ghẹ gha khua ghee otọ .
Ugbẹkun eso vbe mwẹ ako ne a ziẹn agbada kevbe abẹ yi .
Ugbẹkun gha gele situa ẹse , ọ keghi ru iyobọ ne ovbiyokuo ya mudia gbain vbe odaro okuo .
Erriọ ẹmwata nọ rre Baibol vbe ya gbogba gae ima , ne ọyasin ọghe ugamwẹ ohoghe ghẹ sin ima .
( Jọn 8 : 31 , 32 ; 1 Jọn 4 : 1 ) Ma gha gele gha gbọyẹmwẹ ye ẹmwata ni rre uwu Ẹmwẹ Osanobua , “ uhanhan ẹwẹ ” i khian gha lọghọ ima na mu yọ , ọni nọ wẹẹ , uhi ra ilele ọghe Osanobua i khian gha lọghọ ima na lele .
( Psm 111 : 7 , 8 ; 1 Jọn 5 : 3 ) Ma gha gele rẹn otọ imamwaemwi ọghe ẹmwata , ẹre ima khian na sẹtin ya udinmwẹ gha sinmwi oseghe ne ugamwẹ ẹmwata vbe odaro emwa ni gbodan . — 1 Pit 3 : 15 .
Vbọzẹe ne ọ na khẹke ne ima gha taa ẹmwata ?
Te ọ vbe khẹke ne ima gha ya ugbẹkun ọghe ẹmwata gablọ egebe , ọni nọ wẹẹ , ne ima gha ta ẹmwata vbe ẹghẹ vbe ẹghẹ .
Vbọzẹe ?
Rhunmwuda ohoghe ne a taa ọre ọkpa vbe usun ifi ne Esu mobọ ya mu emwa rẹrẹ .
Ohoghe keghi rhie ikuanegbe ne ọmwa ne ọ tae kevbe ọmwa ne ọ yaeyi .
( Jọn 8 : 44 ) Agharhemiẹn wẹẹ emwa ni ma gba ma khin , ma gha sẹtin gha taa ẹmwata vbe ẹghẹ hia .
( Ẹfis 4 : 25 ) Sokpan , ẹi khuẹrhẹ vberriọ .
Abigail nọ rre ukpo 18 keghi kha wẹẹ : “ Ugbẹnso , ọ ye vbe ne esa i rrọọ na gha ta ẹmwata vbe ẹghẹ hia , rhunmwuda ọ mwẹ ẹghẹ eso ne a ya rri oya ye ẹmwata ne a taa sokpan a gha taa ohoghe , ai rri oya vberriọ . ”
Vbọ ghi zẹ ne Abigail na hia nọ gha taa ẹmwata vbe ẹghẹ hia ?
Ọ keghi kha wẹẹ : “ Ẹmwata ne a taa keghi ya mwẹ mwẹ ekhọe ọguọmwaziro nọ hianrẹn vbe odaro e Jehova , yevbesọni , te avbe ọse mwẹ kevbe evbibiẹ mwẹ ghi ghee mwẹ zẹvbe ọmwa na gha sẹtin mu ẹtin yan . ”
Victoria , nọ rre ukpo 23 keghi kha wẹẹ : “ Emwa sẹtin gha zaan ruẹ vbe u ghaa taa ẹmwata kevbe u ghaa sinmwi oseghe ye imamwaemwi ọghe ẹmwata , sokpan afiangbe ne a lae miẹn i re nekherhe .
U do gha mwẹ udinmwẹ , u ghi sikẹ e Jehova sayọ kevbe wẹẹ , emwa ni sikẹ ruẹ ghi gha ya ruẹ hio . ”
Ọghe ne ẹmwata , te ọ khẹke ne ima gha ya ugbẹkun ẹmwata gba ẹkun vbe ẹghẹ hia .
Ugbẹkun ọghe ẹmwata ( Ghee okhuẹn 3 - 5 )
6 , 7 .
Vbọzẹe ne a na ye imudiase gie uhanhan ẹwẹ ?
Uhanhan ẹwẹ ne ivbiyokuo e Rom ghaa mu yọ vbe orre nokaro keghi re ne a ya ematọn ru .
A keghi rhilo ohian nọ mwẹ emi ginna ematọn na .
Ematọn ne a rhilo ginna ohian na , ẹre ọ vbe degue izabọ ọghe ivbiyokuo .
Uhanhan ẹwẹ i gie ovbiyokuo sasa egbe ẹse , ọrheyerriọ , te ọ khẹke ne ovbiyokuo gha gbarokotọ ne rhọkpa ghẹ rhan fua .
Uhanhan ẹwẹ ne a ya ematọn ru na , ẹre ọ gbogba gae ẹkokoudu kevbe ifẹnmwẹ aguẹ ọghe ivbiyokuo ne asoro ne eghian filo ghẹ rhie ikuanegbe nẹ iran .
Umiẹn vbene igiemwi na gbe ye uviẹn hẹ !
Vbene uhanhan ẹwẹ ya gbogba gae ekokoudu , erriọ ilele ọghe Jehova ya gbogba gae ekhọe iziro ọghe ima .
( Itan 4 : 23 ) Ai miẹn ovbiyokuo nọ gha kue na miẹn irẹn uhanhan ẹwẹ ọghe ematọn mu ne ọmwa ọvbehe , ne a mu ọghe oze nọ ma wegbe ye ihe ẹre .
Erriọ ima i khian vbe bi ilele kevbe adia ọghe Jehova ghee okhiẹ , ne ima mu ọghe ima ye okaro .
Irẹnmwi ọghe ima ma sẹ nọ gha sẹtin gbogba gae ima .
( Itan 3 : 5 , 6 ) Ọna ẹre ọ zẹe ne ọ na khẹke ne ima gha gbarokotọ vbe ẹghẹ hia , ne ima mieke na rẹn deghẹ uhanhan ẹwẹ ọghomwa , nọ re ilele ọghe Jehova , ye gbogba gae ẹkokoudu ọghe ima .
Vbọzẹe ne ọ na khẹke ne ima gha lele ilele ọghe Jehova ?
U zẹdia roro ẹre wẹẹ , ilele nọ gbae ọghe Jehova i gu ruẹ zẹ obọ zẹ owẹ ra ?
E Daniel nọ rre ukpo 21 keghi kha wẹẹ : “ Rhunmwuda ne I na lele ilele ni rre Baibol , avbe ọmamwaemwi kevbe ihua mwẹ ne ima gba yo owebe keghi ya mwẹ gbogiẹ .
Ọ mwẹ ẹghẹ ne orhiọn ya gbe yọ mwẹ iwu , iro na ghi han mwẹ . ”
Vbọ ghi ru iyobọ nẹẹn ?
Ọ keghi kha wẹẹ : “ I na ghi do rẹn wẹẹ , afiangbe ẹre ọ kẹrikian vbe a gha lele adia ọghe Jehova .
Avbe ọse mwẹ eso na suẹn gha loo ikpẹ ukhunmwu ni wegbe , eso vbọ ma ghi sẹtin yo owebe ladian .
Agbọn ma ghi maan iran .
E Jehova gele gbaroghe ima . ”
Madison nọ rre ukpo 15 keghi kha wẹẹ : “ Ihua mwẹ keghi hoo ne I gha deba iran vbe uyinmwẹ nọ ma gba ne iran yin . Ọna ẹre ọ yae lọghọ ne I sẹtin gha lele ilele ọghe Jehova . ”
Vbọ ghi ru ?
Ọ keghi kha wẹẹ : “ I ghi hia ne I ye egbe mwẹ re rre wẹẹ , edanmwẹ ọghe Esu na khin , nọnaghiyerriọ , ọ ma khẹke ne I sa ọrho ye eni e Jehova ne I ya waengbe .
I gha sẹtin la edanmwẹ gberra , ọyẹnmwẹ ghi gha sẹ mwẹ . ”
Uhanhan ẹwẹ ọghe imudiase ( Ghee okhuẹn 6 - 8 )
9 - 11 . ( a ) De ibata ne Ivbiotu e Kristi gba ?
( b ) De emwi nọ gha ru iyobọ ne ima , ne ima mieke na sẹtin gha ya udinmwẹ kporhu ?
Tie Ẹfisọs 6 : 15 .
Ovbiyokuo e Rom nọ ma gba ibata i sẹtin yo odaro okuo .
Ibata ohian ne iran gba , keghi re nọ mwẹ ipapa eha ne a rhilo ginna egbe . Ọ wegbe , ẹi khuo , ẹi balọ owẹ , ẹi vbe logho .
Ibata okuo na , ẹre ivbiyokuo e Rom gba lae odaro okuo .
Erriọ Ivbiotu e Kristi vbe ya mwẹ ibata ọghe orhiọn ne iran gba vbe iran gha khian ya kporhu iyẹn nọ maan ọghe ọfunmwegbe .
Ibata orhiọn na , keghi re ne ima na loo ẹkpotọ nọ rhirhi kie ya kporhu iyẹn nọ maan .
( Aiz 52 : 7 ; Rom 10 : 15 ) Ọrheyerriọ , ọmwa nọ ma din i sẹtin kporhu vbe ẹkpotọ gha kie .
Ọtẹn nokpia Bo nọ rre ukpo 20 keghi kha wẹẹ : “ Ohan i ka gu mwẹ kporhu ma ihua mwẹ vbe klas .
Ekhue wa gha mu mwẹ .
I ma rẹn emwi nọ ya ohan gha mu mwẹ vbe ẹghẹ nii .
Nia , oghọghọ ẹre I ghi ya kporhu ma ihua mwẹ . ”
Igbama nibun keghi do bẹghe ẹre wẹẹ , iran gha gele mu egbe ikporhu iyẹn nọ maan yotọ , ẹre iran na sẹtin ya udinmwẹ kporhu .
De odẹ eso ne igbama gha ya sẹtin mu egbe ikporhu yotọ ?
Julia nọ rre ukpo 16 keghi kha wẹẹ : “ I ghaa rrie skul , I ghi viọ ebe ọghomwa ye uwu ẹkpo e skul mwẹ .
Ihua mwẹ ne ima gba rre klas ghaa mwẹ emwi ne iran khian taa , I ghi rhie ehọ ne iran taa yi .
Ọna ẹre ọ ghi ya mwẹ rẹn iyobọ nọ khẹke ne I ru ne iran . ”
Makenzie nọ rre ukpo 23 keghi kha wẹẹ : “ U ghaa re ọmwa nọ rhie ehọ ne ọmwa taa yi , u ghi rẹn emwi ne ihua gele la gberra .
I keghi tie ebe hia ne otu gbẹnnẹ ladian ne igbama , ọna ẹre ọ zẹe ne I na sẹtin tama ihua mwẹ ako ne iran gha tie vbe Baibol kevbe ako nọ gha ru iyobọ ne iran vbe jw.org . ”
U gha gele mu egbe ikporhu yotọ , ọ ye vbe ne u gba ibata nọ gua ruẹ owẹ ẹse .
Hẹ ibata ye owẹ ne u mu egbe ikporhu ( Ghee okhuẹn 9 - 11 )
12 , 13 .
De “ ifẹnmwẹ erhẹn ” eso ne Esu filo gi ima ?
Tie Ẹfisọs 6 : 16 .
Asa nọkhua ne ivbiyokuo e Rom loo vbe odaro okuo , keghi degue iran izabọ ya sẹ igbọn .
Asa na , ẹre ọ gbogba gae ovbiyokuo ne umozo kevbe asoro ọghe eghian ghẹ mieke na rhie ikuanegbe nẹẹn .
Ọkpa vbe usun “ ifẹnmwẹ erhẹn ” ne Esu filo gi ima ọre ohoghe nọ taa vbekpae Jehova . Esu keghi hoo ne ọ kọe ye ima orhiọn wẹẹ , e Jehova ma zẹdẹ hoẹmwẹ ima .
Ọtẹn nokhuo ne a tie ẹre Ida , nọ rre ukpo 19 kegha mwẹ egbe iziro vbenian .
Ọ keghi kha wẹẹ : “ Te I ka wa gha mwẹ ọnrẹn vbe orhiọn wẹẹ , e Jehova ma zẹdẹ hoẹmwẹ mwẹ kevbe wẹẹ , ọ ma vbe hoo ne I gha re ọsiọre . ”
De emwi nọ ghi fi iziro ọghẹe werriẹ ?
Ọ keghi kha wẹẹ : “ Iko ne a yo ẹre ọ ghi ya amuẹtinyan mwẹ deziẹn .
I wa gha yo iko sokpan , te I wa ya gha tota kua kẹkan . Ii niẹn obọ amaiwẹ te I khian zẹ ewanniẹn .
Ẹi re erriọ ghi ye nia .
Te I ghi mu egbe iko ye otọ , I vbe hia ne I zẹ ewanniẹn igbava ra igbaha .
Ẹi khuẹrhẹ mẹ sokpan I gha ghi sẹtin zẹ ewanniẹn nẹ , ọyẹnmwẹ ghi wa gha sẹ mwẹ .
Etẹn ni rre iko mwẹ wa vbe rhie igiọdu mẹ .
I ghaa ke iko die owa , I gha mwẹ ọnrẹn vbe ilẹkẹtin wẹẹ , e Jehova hoẹmwẹ mwẹ . ”
De uhunmwu ẹmwẹ kpataki ne ima miẹn vbe emwi ẹwạen ọghe ọtẹn nokhuo Ida ?
Ma wa miẹn emwi kpataki ruẹ vbe emwi ẹwaẹn ọghe ọtẹn nokhuo Ida .
Asa ne ivbiyokuo mu yo okuo i fi wẹrriẹ , vbene ọ ye ẹre ọ ye .
Sokpan asa ọghe iyayi ọghe Ivbiotu e Kristi i yerriọ . Ọ sẹtin kanmwa sayọ , ọ sẹtin vbe khian nọkpọlọ . Iyayi ọghomwa sẹtin woo rua , ọ sẹtin vbe khian nọ wegbe .
Vbọrhirhighayehẹ , obọ ima ẹre ọ ye .
( Mat 14 : 31 ; 2 Tẹs 1 : 3 ) Nọnaghiyerriọ , te ọ khẹke ne iyayi ọghomwa wegbe sayọ .
Asa ọghe iyayi ne gẹdẹgbẹẹ ( Ghee okhuẹn 12 - 14 )
15 , 16 .
Vbọzẹe ne a na ya ayayẹro gie ẹrhu ematọn ?
Tie Ẹfisọs 6 : 17 .
Ẹrhu ematọn ne ovbiyokuo e Rom mu rhuẹ ẹre ọ gbogba gae uhunmwu , ẹyaẹn kevbe ugbaro ọghẹe .
Ẹrhu ematọn eso mwẹ obọ ne a ya muẹn . Egbe ọna , ẹre ovbiyokuo mu mwẹ obọ .
Zẹvbe ne ẹrhu ematọn ya gbogba gae ẹrherhe ọghe ovbiyokuo , erriọ ayayẹro ọghe imiẹnfan ne ima mwẹ vbe ya gbogba gae ekhọe iziro ọghe ima .
( 1 Tẹs 5 : 8 ; Itan 3 : 21 ) Ayayẹro ẹre ọ ya ima rhie aro tua eyan ọghe Osanobua .
Ẹre ọ vbe zẹ ne orhiọn i na gbe ye ima iwu vbe ima ghaa rre uwu ọlọghọmwa .
( Psm 27 : 1 , 14 ; Iwinna 24 : 15 ) Nọnaghiyerriọ , ma gha hoo ne “ ẹrhu ematọn ” ọghomwa gele gha gbogba gae ima , te ọ khẹke ne ima gha muẹn rhuẹ vbe ẹghẹ hia , ẹi re ne ima gha muẹn mwẹ obọ .
17 , 18 . ( a ) De odẹ ne Esu gha ya sẹtin ya ima mu ẹrhu ematọn ne ima mu rhuẹ hin uhunmwu rre ?
( b ) Vbe ima khian ya sẹtin ya ekhue mu Esu hẹ vbe ọ ghaa hoo nọ mu ima rẹrẹ ?
Esu sẹtin ya ima mu ẹrhu ematọn hin uhunmwu rre . De odẹ nọ khin ?
Muẹn roro vbene Esu ya danmwẹ Jesu hẹ .
Esu rẹnrẹn wẹẹ , Jesu yaro ye ẹghẹ nọ khian ya kha yaẹn emwa nagbọn .
Sokpan te Jesu gha mwẹ izinegbe khẹ ẹghẹ ne Jehova khian ya ma re Ọba .
Vbe nọ te sẹ ẹghẹ nii , Jesu gha rri ọya ohanabe ọ ke wu .
Vbe Esu a ghi ru ? Ọ keghi tama e Jesu wẹẹ , ọ gha gbe uhunmwu kotọ ne irẹn , irẹn gha mu arriọba otagbọn hia nẹẹn .
Emwi ne Esu ya ọna kha ọre wẹẹ , esa i rrọọ ne Jesu gha muẹn ẹghẹ rhia khẹ Erhae .
( Luk 4 : 5 - 7 ) Esu vbe rẹn wẹẹ , e Jehova gha fiangbe ima vbe odẹ ọghe ikpakpa vbe agbọn ọgbọn nọ dee .
Sokpan te ima gha mwẹ izinegbe .
Ma sẹtin vbe rri oya nọ wegbe vbene agbọn ọgbọn te rre .
Ọni ẹre ọ si ẹre ne Esu na vbe hoo ne ọ kọe ye ima orhiọn wẹẹ , esa i rrọọ ne ima gha diakhẹ Arriọba Osanobua .
Ọ hoo ne ima mu ẹmwẹ irọkhegbe ye okaro vbe arrọọ ọghe ima , ẹghẹ nii , iwinna Arriọba ghi do gha rre iyeke . — Mat 6 : 31 - 33 .
Igbama nibun vbe otu e Jehova vbe ẹdẹnẹrẹ ma kue ne Esu mu iran rẹrẹ . Ọkpa vbọ keghi re ọtẹn nokhuo Kiana nọ rre ukpo 20 .
Ọ keghi kha wẹẹ : “ I rẹnrẹn wẹẹ , Arriọba Osanobua ọkpa ẹre ọ khian sẹtin ya emwi hia dunna ne emwa nagbọn . ”
De vbene ayayẹro ne ẹi beghe na ya dia azẹ ne ọtẹn na ru kevbe iziro ekhọe ọghẹe ?
Ọ keghi kha wẹẹ : “ Ayayẹro ọghe agbọn ọgbọn nọ dee , ẹre ọ ya mwẹ bi emwi ikpakpa ghe okhiẹ .
I rẹn wẹẹ te ehia rrie gberra . Ii zẹdẹ mu ẹghẹ rhia ya gualọ iwinna ne a na miẹn ighọ ọrhẹnrhẹn nọ gha ya mwẹ khian ọmwa ne a họn usi ẹre rre .
Ugamwẹ Jehova ẹre i mu ye okaro vbe arrọọ mwẹ . ”
Erhu ematọn ọghe imiẹnfan ( Ghee okhuẹn 15 - 18 )
19 , 20 .
De vbene ima khian ya sẹtin gha ya ifuẹro loo Ẹmwẹ Osanobua hẹ ?
Utanmwẹ umozo ọghe ivbiyokuo e Rom keghi rrie odẹ ibata eva ( 20 inches ) Umozo na ẹre ivbiyokuo ya khọn vbe iran gha werriẹ aro daa egbe .
Ivbiyokuo e Rom wa guẹ vbene a loo umozo na hẹ rhunmwuda , ẹdẹgbegbe ẹre iran ya ruẹ vbene a loo ẹre hẹ .
E Pọl keghi ya Ẹmwẹ Osanobua gie umozo .
Sokpan , te ọ khẹke ne ima gha ya ifuẹro loo umozo na vbe ima ghaa sinmwi oseghe ne ugamwẹ ẹmwata kevbe vbe ima ghaa yae dia iziro ọghomwa .
( 2 Kọr 10 : 4 , 5 ; 2 Tim 2 : 15 ) Vbe ima khian ya sẹtin gha mwẹ ifuẹro na hẹ ?
Sebastian nọ rre ukpo 21 keghi kha wẹẹ : “ I ghaa tie e Baibol , I gha gbẹnnẹ uviẹn ọkpọkpa yotọ vbe uhunmwu ebe ọghe Baibol ne I rhirhi gha tie .
Te I hae ye ugan ako ọghe Baibol ni yẹẹ mwẹ .
Odẹ vbenian , iziro ekhọe mwẹ ghi do gha gua ọghe Jehova ro . ”
E Daniel ne a ka guan kaẹn vbe omuhẹn ban keghi kha wẹẹ : “ I ghaa tie Baibol ne egbe mwẹ , I ghi yẹrẹro ako eso ne I gha ya ru iyobọ ne emwa vbe ikporhu iyẹn nọ maan .
I keghi do bẹghe ẹre wẹẹ , emwa wa danmwehọ ẹsẹsẹmwẹse vbe iran gha tobọ iran bẹghe ẹre wẹẹ , e Baibol ẹre u mobọ loo kevbe wẹẹ , ekhọe hia ẹre u ya hoo ne u ru iyobọ ne iran . ”
Umozo ọghe orhiọn ( Ghee okhuẹn 19 - 20 )
Vbọzẹe ne esa i na rrọọ ne ima gha mu ohan Esu kevbe avbe ugbogiorinmwi ?
Igiemwi ọghe igbama ne ima guan kaẹn vbe ako iruẹmwi na rhiẹre ma wẹẹ , esa i rrọọ ne ima ya gha mu ohan Esu kevbe avbe ugbogiorinmwi .
Ẹmwata nọ wẹẹ iran mwẹ ẹtin , sokpan e Jehova mwẹ ẹtin sẹ iran .
Ọna rhie ma wẹẹ , e Jehova gha sẹtin guọghọ iran rua .
Vbe Ukpo Arriaisẹn Ọkpa ne Jesu khian ya Kha , te a khian hẹ Esu vbe ekpayẹ ọre ye ehe ne iran i khian na sẹtin gha zẹ obọ zẹ owẹ .
Vbe iyeke ọni , a ghi fuẹn iran ruan .
( Arhie 20 : 1 - 3 , 7 - 10 ) Vbene ẹmwata , ma rẹn oghian ima , ma rẹn odẹ ughughan nọ ya mu emwa rẹrẹ , ma vbe rẹn emwi nọ mwamwaẹn .
Vbe ẹtin e Jehova , ma gha sẹtin khọnmiotọ yan oghian ima !
Asikoko Odin ne a do vbe Nyzhnya Apsha vbe Ukraine vbe ukpo 2012
E JESU tae ye otọ wẹẹ , erhuanegbe irẹn gha rhọ emwi okọ ne wọrhọ wọrhọ vbe ẹdẹ okiekie .
( Mat 9 : 37 ; 24 : 14 ) Gia guan kaẹn vbene ẹmwẹ akhasẹ na ya mwẹ amusẹ hẹ vbe odin Transcarpathia , vbe otọ ẹvbo Ukraine .
Etẹn ni gberra 5,400 vbe iko 50 ẹre ọ rre ẹvbo eha , ni rre odin Transcarpathia .
* A gha ghae emwa ni rre ẹvbo eha na ye ihe enẹ , obọ ọkpa vbọ keghi re Osẹe Jehova .
De aro emwa ni rre ẹvbo eha na ?
Ọtẹn nokpia Vasile keghi kha wẹẹ : “ Emwa ni rre ako ne ima na kporhu keghi ya aro nọ maan ghee Baibol , iran i gbe ewanmwẹ ghee obọ ọkpa , iran mwẹ akugbe vbuwe ẹgbẹe , iran vbe mwẹ ekhọe ne a ya ru iyobọ ne egbe .
Iran ma yayi wẹẹ ima ẹre ọ mwẹ imamwaemwi ọghe ẹmwata sokpan iran gha bẹghe ẹre wẹẹ , ẹmwẹ ne ima taa rre Baibol , iran ghi gbe ehọ kotọ danmwehọ ima . ”
Vbọrhirhighayehẹ , isievẹn ne etẹn na werriẹ aro daa ọre wẹẹ , ako ne iran na kporhu kherhe gbe .
Vbe igiemwi , etẹn ni ya iyẹn wewe vbe iko ọkpa nọ rre odin Transcarpathia , keghi re 134 sokpan , owa ne emwa ye vbe ako ne iran na kporhu keghi re owa 50 kẹkan !
De emwi ne etẹn na ghi ru ?
Etẹn nibun vbe odin na keghi hia ne iran ya kporhu vbe ako ne a na gualọ iyobọ etẹn .
Ọtẹn nokpia Ionash nọ rre ukpo 90 keghi kha wẹẹ : “ A gha ghae owa hia ni rre ako ne ima na kporhu ne etẹn ni ya iyẹn wewe vbe iko ima , owa eveva ẹre ọ khian sẹ dọmwadẹ iran obọ .
Igue ne I ye ẹre I na ghi mobọ kporhu nia , rhunmwuda egbe khian ọmaẹn nẹ . Ọ mwẹ ẹghẹ ne I ya gha kporhu vbe ehe ne etẹn rhọkpa i ye .
Urhuẹvbo e Hungary ẹre a zẹ vbe evba kevbe wẹẹ , ọ sẹ ibiriki 100 ne ima la a ke sẹ evba .
Ẹgogo enẹ vbe owiẹ ẹre I ya rhiọrre ne I mieke na miẹn okọ erhẹn laọ .
I ghi kporhu ya sẹ ẹgogo ehan vbe ota I ke gha die owa .
Ọ sẹ igbava ra igbaha ne I yo vbe uzọla . ”
Erriọ etẹn nibun ya gha sẹ emwi nibun rae ne iran mieke na sẹtin ya kporhu vbe ihe ọvbehe .
Te ọtẹn nokpia Ionash ghi gbe ima rẹn ye iwinna esi na hia nọ ru ra ?
Hiehie ! Ọ keghi kha wẹẹ : “ Ọyẹnmwẹ nọ sẹ mwẹ nia i gia gie rhunmwuda ne I na sẹtin ru iyobọ ne ẹgbẹe ọkpa ya do rẹn odẹ ọghe ẹmwata vbe ehe ne iko rhọkpa i ye . ”
Ọghe ne ẹmwata , ẹi re etẹn hia ni rre odin Transcarpathia ẹre ọ sẹtin ya gha kporhu vbe ehe nọ rree vbe .
Sokpan , iwinna ikporhu ọghe iran hia , ya sẹ egbe eniwanrẹn ni rrọọ keghi da otọ ẹsẹse vbe ako ne iran na kporhu .
Vbọ ghi kẹrikian ? Vbe ukpo 2017 , emwa ni rrie Ugie Ayere Ọghe Uwu E Kristi ọghe ẹvbo eha ni rre odin Transcarpathia keghi ye igbava bun sẹ etẹn ni ya iyẹn wewe .
Ọni ọre wẹẹ , a gha ghae emwa hia ni rre odin Transcarpathia ye ihe eva , obọ ọkpa vbọ ẹre ọ rrie Ugie Ayere Ọghe Uwu E Kristi .
Vbene ẹmwata , ehe ke ehe ne ima rhirhi gha ye , ma gha sẹtin rhiegba ye iwinna ikporhu iyẹn nọ maan . — 1 Kọr 15 : 58 .
Ẹvbo eha ne a guan kaẹn na ọre Hlybokyy Potik , Serednye Vodyane kevbe Nyzhnya Apsha .
3 ‘ Arriọba Mwẹ I Re Ọghe Emwa Nagbọn ’
8 Gi Ima Hia Gha Re Ọkpa Zẹ Vbene Jehova Kevbe Jesu Vbe Re Ọkpa
Te ighaegbe wa gha rre ehe hia vbe ẹghẹ Jesu .
Vbe ako iruẹmwi eva na , ma gha ziro yaẹn vbene Jesu ya maa erhuanegbe ẹre hẹ ne iran gha mwẹ akugbe ne iran mieke na sẹtin khọnmiotọ yaẹn ikhuiwu .
Igiemwi ọghe iran gha ru iyobọ ne ima ya gha mwẹ akugbe vbe agbọn na , ne emwa ma na gba ẹko egbe .
13 Ọ Gha Te Miẹn Ilekhue Ọghe Osanobua
16 Gi Uhi Kevbe Ilele Ọghe Osanobua Gha Dia Ekhọe Ọguọmwaziro Ọghuẹ
Ne ekhọe ọguọmwaziro ọghe ima mieke na gha winna ẹse , te ọ khẹke ne ima ye Baibol gha dia re .
Ahoẹmwọmwa ne Jehova mwẹ daa ima ẹre ọ zẹe ne ọ na yi uhi kevbe ilele ni khian gha dia ekhọe ọguọmwaziro ọghomwa .
Ọna ẹre ọ zẹe ne ima na sẹtin ru emwi ni ya ẹko rhiẹnrhiẹn e Jehova .
Vbe ako iruẹmwi na , ma gha guan kaẹn odẹ eso ne ima khian ya gha loo ilele ni rre Baibol vbe arrọọ ọghe ima .
21 “ Wa Gi Ukpa Uwa Gha Ba ” Nọ Gha Rhie Uyi Gi E Jehova
Jesu keghi tama erhuanegbe ẹre ne iran gi ukpa iran gha ba , nọ gha rhie uyi gi Osanobua .
Vbe ako iruẹmwi na , ma gha ziro yaẹn emwi eso nọ gha ya ukpa ima gha ba ẹse .
26 Okha Ọghe Ẹdagbọn Ọmwa — I Keghi Miẹn Ifuẹko Vbuwe Ọlọghọmwa Hia Ne I La Gberra
30 Vbene Otuẹ Ru Ekpataki Sẹ Hẹ
32 U Yerre Ra ?
“ Emwi nọ si ẹre ne I na gha die agbọn na ọrọre ne I do taa ẹmwẹ ẹmwata . ” — JỌN 18 : 37 .
IHUAN : 15 , 74
Vbe Jesu a ya rhiẹre ma hẹ wẹẹ irẹn i mwẹ obọ vbe iwinna otu azẹ ọghe emwa nagbọn ?
De emwi ẹwaẹn ne Jesu tae nọ rhiema wẹẹ , te irẹn gele wa gha rre idiaghe vbe nọ dekaẹn ẹmwẹ igho uhunmwu ne emwa hae ne arriọba ?
De aro nọ khẹke ne Ivbiotu e Kristi ya gha ghee uyinmwẹ igbinnoguo ?
1 , 2 . ( a ) Vbọzẹe ne uyinmwẹ ighaegbe na ghi khian nọ ghi wa vẹwae khian ?
( b ) De inọta ne ima gha zẹ ewanniẹn yi vbe ako iruẹmwi na ?
ỌTẸN nokhuo ọkpa nọ rre odẹ ahọ ọghe Europe keghi kha wẹẹ : “ Vbe I wan dee , uyinmwẹ agbọmwa ekueku ẹre ọ gba ehe hia vbe otọ ẹvbo mwẹ , rhunmwuda ọni , ẹmwẹ arriọba na khan mwẹ .
I na ya egbe ba otu nọ gualọ afiwerriẹ ọghe ẹgiẹgiẹ vbe emwamwa ọghe arriọba .
Ukpo nibun ẹre I ya gha re egbakhian ọghe izigan ọkpa nọ deba otu nọ gu arriọba kpigho . ”
Ọtẹn nokpia nọ rre odẹ ahọ ọghe Africa , nọ ka gha mwẹ obọ vbe uyinmwẹ igbinnoguo , keghi kha wẹẹ : “ Te imẹ te wa yayi wẹẹ , ivbi ẹvbo mwẹ ẹre ọ hiunsi sẹ ivbi ẹvbo ọvbehe . I na deba otu azẹ .
Iran keghi maa ima re , vbe na ya ya asoro gbele eghian hẹ kevbe ivbi ẹvbo ima ni deba otu azẹ ọvbehe . ”
Ọtẹn nokhuo ọvbehe nọ vbe rre Europe keghi kha wẹẹ : “ Te imẹ ka wa gha khuiwu emwa ni ke otọ ọvbehe rre ra emwa ni rre ugamwẹ nọ lughaẹn ne ọghe imẹ . ”
Te uyinmwẹ vbenian ghi wa muan yọ vbe ẹdẹnẹrẹ . Emwa nibun ni rre otu azẹ keghi mwẹ obọ vbe uyinmwẹ igbinnoguo .
Asẹ kevbe afanvbimu ne iran gualọ vbe obọ arriọba ẹre ọ ya iran yin uyinmwẹ vberriọ .
Erriọ emwa nibun vbe ya khọn ba ẹmwẹ otu azẹ . Uyinmwẹ vbenian keghi ya agbọn lọghọ erriọvbe vbe oto ẹvbo eso .
Zẹvbe ne Baibol tae yotọ , te emwa nibun ghi wa “ rri vbe ekhọe ” vbe ẹdẹ okiekie na .
( 2 Tim 3 : 1 , 3 ) Sokpan , de vbene Ivbiotu e Kristi khian ya sẹtin gha mwẹ akugbe hẹ , agharhemiẹn wẹẹ , uyinmwẹ ighaegbe ẹre ọ ghi wa gba ehe hia vbe ẹdẹnẹrẹ ?
Ma gha miẹn emwi kpataki ruẹ vbe igiemwi ọghe Jesu . Vbe Jesu rre agbọn , te iwinna otu azẹ wa vbe gha si ighaegbe ye emwa nibun egbe .
Vbe ako iruẹmwi na , ma gha zẹ ewanniẹn ye inọta eha na : Vbọzẹe ne Jesu ma na gha mwẹ obọ vbe otu azẹ ?
De vbene Jesu ya rhiẹre ma hẹ wẹẹ te ọ khẹke ne eguọmwadia Osanobua gha rre idiaghe vbe nọ dekaẹn ẹmwẹ otu azẹ ?
De igiemwi ne Jesu rhie yotọ ne ima , nọ rhie ẹre ma wẹẹ ọ ma khẹke ne ima gha mwẹ obọ vbe uyinmwẹ igbinnoguo ?
3 , 4 . ( a ) De emwi ne Ivbi e Ju yaro yi vbe Jesu ye rre agbọn ?
( b ) De emwi ne erhuanegbe Jesu vbe yaro yi ?
Te Ivbi e Ju nibun ne Jesu kporhu ma wa yaro ye ẹghẹ ne iran khian ya gha mwẹ afanvbimu vbe obọ arriọba e Rom .
Otu nọ sinmwi oseghe ẹvbo ne Ivbi e Ju ẹre ọ wa gha kọe ye Ivbi e Ju orhiọn wẹẹ , te ọ khẹke ne iran kpa hin ototọ ọdakha ọghe arriọba e Rom rre .
Otu na , keghi ya egbe ba e Judas ne ovbi e Galili , nọ gha re ọkaolotu ọghe Ivbi e Ju ni sọtẹ daa arriọba e Rom .
Irẹn ọ ghaa re mẹzaia ọghe okeke ne ọ mu emwa nibun rẹrẹ .
Ọtokha ọghe Ivbi e Ju ne a tie ẹre Josephus keghi kha wẹẹ : “ Te Judas wa gha muẹn ye Ivbi e Ju orhiọn ne iran sọtẹ daa arriọba e Rom , ọ na gha tie Ivbi e Ju ni viọ ihako gie Rom avbiẹrẹ . ”
Uyinmwẹ na ẹre ọ zẹe ne ivbiyokuo e Rom na gbẹ rua .
( Iwinna 5 : 37 ) Vbe Judas ye vbe wu nẹ , te erhuanegbe ye gha khọn ba ẹmwẹ afanvbimu .
Te Ivbi e Ju nibun wa yaro ye urremwẹ ọghe Mẹzaia rhunmwuda iran ghaa mwẹ ọnrẹn vbe orhiọn wẹẹ , ọ gha fan iran hin imu ọghe arriọba e Rom rre , ọ ghi vbe ya arriọba ọghe Ivbi Izrẹl khian nọ hiunsi .
( Luk 2 : 38 ; 3 : 15 ) Te iran nibun wa yayi wẹẹ , Mẹzaia gha mu arriọba gbọọ vbe otọ Izrẹl , vbe ẹghẹ nii , Ivbi e Ju ni zagha lele otọ ẹvbo ughughan , ghi werriegbe gha die owa .
Uhiẹn , ọ mwẹ ẹghẹ ne Jọn ne Baptist ya nọ Jesu wẹẹ : ‘ Uwẹ ọre ọmwa nọ dee ra . ’
( Mat 11 : 2 , 3 ) Ughaghe te Jọn ghaa roro ẹre wẹẹ , ọ mwẹ e Mẹzaia ọvbehe nọ khian do fan Ivbi e Ju hin imu ọghe Rom rre .
Jesu ghi rhiọkpaegbe nẹ , erhuanegbe ẹre eva keghi miẹn ọnrẹn vbe iran rrie Emaọs .
Iran te wa vbe yaro yọ wẹẹ , e Mẹzaia gha fan Ivbi e Ju hin imu rre .
( Tie Luk 24 : 21 ) Vbọ ma he kpẹ vba , erhuanegbe Jesu na vbe nọ rẹn wẹẹ : “ Nọyaẹnmwa , ẹi re te u ra mu nene Arriọba werriegbe ne Ivbi Izrẹl na ra ? ” — Iwinna 1 : 6 .
( a ) Vbọzẹe ne Ivbi e Galili na gha hoo ne iran ma e Jesu ọba ?
( b ) De vbene Jesu ya dia iziro ọghe iran hẹ ?
Te Ivbi e Ju gele wa yaro yọ wẹẹ , e Mẹzaia gha do sọfurre ye ọlọghọmwa hia ne iran werriẹ aro daa .
Ọ gha kẹ , ọna ẹre ọ zẹe ne Ivbi e Galili na te gha hoo ne iran ma e Jesu ọba .
Te iran wa gha mwẹ ọnrẹn vbe orhiọn wẹẹ Jesu ẹre ọ sekpe nọ gha kha yan iran .
Ughaghe evbọzẹe ne iran na gha mwẹ iyayi vbenian ọre wẹẹ , Jesu kegha re ọmwa ne ẹmwẹ maan re unu , ọ mwẹ ẹtin ne a ya mu emwa egbe rran kevbe ne a ya kpemehe evbare ne emwa nibun vbe odẹ ọghe ọyunnuan .
Asẹ ọkpa vbe Jesu rhie evbare ne emwa ni rrie odẹ 5,000 , ọ keghi kpa emwa hia ni rre evba odin .
E Jesu keghi rẹn emwi nọ rre iran ekhọe .
E Baibol keghi kha wẹẹ : “ Jesu rẹnrẹn wẹẹ iran ra do ya ẹtin vbe iwo vbe egbe mu irẹn ma irẹn Ọba , ọ na vbe dọlegbe gha rrie uhunmwu oke , irẹn ọkpa kẹkan . ”
( Jọn 6 : 10 - 15 ) Ẹdẹ ghi gbe , izọghae ne iran te gha mwẹ ne iran ya ma e Jesu ọba keghi rrie otọ .
Jesu na ghi loo ẹkpotọ nii ya gi iran rẹn emwi ne irẹn rrie agbọn do ru .
Ọ keghi gi iran rẹn wẹẹ , te irẹn rrie agbọn do ru iyobọ ne emwa vbe odẹ ọghe orhiọn , ẹi re vbe odẹ ọghe ikpakpa .
Ọ na ghi rhie ibude na ne iran : “ Wa ghẹ miẹn ẹsọn ye evbare ne ọ sẹtin rhia , sokpan emwi ne ọ kere ne uwa miẹn ẹsọn yi ọre evbare ne ọ sẹtin gha rrọọ ya sẹ agbọn etẹbitẹ . ” — Jọn 6 : 25 - 27 .
De vbene e Jesu ya rhiẹre ma wẹẹ , irẹn i mwẹ obọ vbe ẹmwẹ otu azẹ ọghe agbọn na ?
( Ghee efoto nọ rre omuhẹn . )
Vbe ẹdẹ uwu ọghe Jesu ghi sikẹ otọ , ọ keghi do bẹghe ẹre wẹẹ , eso vbe uwu avbe erhuanegbe irẹn yaro yọ wẹẹ , irẹn gha mu arriọba ọghe irẹn gbọọ vbe Jerusalẹm .
Jesu keghi ya erre ọghe igho igoru ya dia iziro ọghe iran .
Vbe erre nii , Jesu ọre “ adazẹ ” nọ gha kpa vbe ẹghẹ eso .
Ẹghẹ nọ khian ya vbe ehe nọ rrie gha taẹn vbe otọ .
( Luk 19 : 11 - 13 , 15 ) Jesu vbe si agbada vbe unu tama Pọntiọs Pailet wẹẹ , irẹn i mwẹ obọ vbe iwinna otu azẹ ọghe emwa nagbọn .
E Pailet keghi nọ e Jesu wẹẹ : “ Ọba avbe Ju wẹ khin ra ? ”
( Jọn 18 : 33 ) Ughaghe , te ohan ghaa mu e Pailet wẹẹ Jesu gha ya Ivbi e Ju sọtẹ daa arriọba e Rom .
Sokpan , e Jesu keghi wanniẹn wẹẹ : ‘ Arriọba mwẹ i re ọghe emwa nagbọn . ’
( Jọn 18 : 36 ) Jesu keghi gie Pailet rẹn wẹẹ , irẹn i mwẹ obọ vbe otu azẹ ọghe emwa nagbọn rhunmwuda , ẹrinmwi ẹre a khian na mu arriọba ọghe irẹn gbọọ .
Ọ na vbe tama e Pailet wẹẹ , te irẹn rrie agbọn do gie emwa rẹn “ ẹmwẹ ẹmwata . ” — Tie Jọn 18 : 37 .
Ọlọghọmwa ọghe agbọn na ẹre uwẹ rhie aro tua ra , ra Arriọba Osanobua ?
( Ghee okhuẹn 7 )
Vbọzẹe ne ẹi na re emwi nọ khuẹrhẹ ne ima sẹtin rhie ekhọe hin ẹmwẹ otu azẹ rre fo fẹẹrẹ ?
Jesu wa rẹn iwinna ne Erhae wẹẹ ne ọ do ru vbe agbọn . Ma gha vbe rẹn iwinna ne Jehova waa ima re , ma i khian gha mwẹ obọ vbe emwi ke emwi nọ dekaẹn otu azẹ .
Ekhọe ima i khian vbe gha winna ghee odọ hiehie .
Vbene ẹmwata , ọna i zẹdẹ khuẹrhẹ .
Ọgbaroghe ọghe otako ọkpa keghi kha wẹẹ , “ Emwa nibun vbe ẹdogbo ne ima ye keghi gbe olighi rhunmwuda iran gualọ afiwerriẹ vbe arriọba .
Nibun keghi sinmwi oseghe ẹvbo rhunmwuda iran yayi wẹẹ , ọvbi ẹvbo iran ghaa rre ukpo arriọba ẹre agbọn khian na maan iran .
Nọ ya maan ọre wẹẹ , etẹn ni rre ẹdogbo na wa mwẹ akugbe , iran wa vbe rhiegba ye iwinna ikporhu iyẹn nọ maan .
Iran ya izinegbe diakhẹ Osanobua ne ọ do sọfurre ye ọlọghọmwa ne ima werriẹ aro daa ya sẹ egbe uyinmwẹ a gbe ọmwa ekueku . ”
Vbọ ya egbe igho uhunmwu na hae wọọ Ivbi Ju nibun vbe orre nokaro ?
Uyinmwẹ a gbe ọmwa ekueku ẹre ọ mobọ ya ẹmwa nibun deba otu azẹ .
Vbe Jesu ye rre agbọn , ẹmwẹ igho uhunmwu na hae ẹre ọ ya emwa nibun rhiegba ye ẹmwẹ otu azẹ .
Ẹmwẹ ighọ uhunmwu ne arriọba e Rom wẹẹ ne Ivbi e Ju gha hae , ẹre ọ ye Judas ne ovbi e Galili sọtẹ da arriọba e Rom .
Sokpan emwa ni lele adia ọghe Jesu wa gha hae igho uhunmwu nibun . Usun emwi ne iran ghaa hae igho uhunmwu yi ọre emwi ne iran mwẹ , otọ kevbe owa .
Ibeleku ne avbe emwa ni koko igho uhunmwu ghaa fi , ẹre ọ ya ẹmwẹ igho uhunmwu na hae gha lọghọ emwa nibun . Vbe iran ya gha do ẹki ero na hẹ ?
Eso vbe uwu iran sẹtin mu igho ọrhẹnrhẹn gie arriọba ne arriọba mieke na mu ukpo nọ yo ne iran .
Iran ghi do gha loo asẹ nii ya miẹn emwa igho ọrhẹnrhẹn .
Odẹ vbenian ẹre Zaikiọs ya khian ọmwa nọ fe . Irẹn ẹre ọ ghaa re ọkaolotu ọghe emwa ni koko igho uhunmwu vbe Jẹriko .
( Luk 19 : 2 , 8 ) Te Zaikiọs wa gele gha gbe emwa rhu .
9 , 10 . ( a ) De vbene eghian Jesu te ya ya ero si ẹre owẹ ladian hẹ ?
( b ) Vbe ima miẹn ruẹ vbe ewanniẹn ne Jesu zẹ ?
( Ghee efoto nọ rre omuhẹn . )
Eghian Jesu ke gha gualọ ehe ne iran khian la la re egbe . Iran keghi ya ẹmwẹ igho uhunmwu ne a hae danmwẹ ọnrẹn ghee .
Igho uhunmwu ne a kha na ọre ikobọ “ igho ” ne a tie ẹre dinariọs .
Ọna ẹre ọ ghaa re ighọ uhunmwu ne arriọba e Rom fian ne Ivbi e Ju .
( Tie Matiu 22 : 16 - 18 . )
Te igho uhunmwu na wa gha ya ẹko khọ Ivbi e Ju rhunmwuda , te ọ ghaa ye iran re rre wẹẹ , ototọ arriọba e Rom ẹre iran ye .
Te ekpayẹ e Hẹrọd ni nọ e Jesu ọta na , te gha hoo ne Jesu gbodan ye igho uhunmwu ne Ivbi e Ju hae ne Rom .
Akpawẹ Jesu gele ru vberriọ , iran ghi yae khian ọmwa nọ sọtẹ daa arriọba e Rom .
Deghẹ te Jesu vbe kha wẹẹ te ọ khẹke ne Ivbi e Ju gha hae igho uhunmwu , ughaghe te erhuanegbe ẹre gha te bizugbẹe .
Vbe Jesu a ghi ru ?
Jesu ke gha begbe rhunmwuda ọni , ọ ma de ye ifi ne iran khuẹn khẹ ọre .
Ọ keghi kha wẹẹ : “ Wa rhie ne ọre ọghe Nọgbaisi nẹẹn , ne uwa vbe rhie ne ọre ọghe Osanobua ne Osanobua . ”
( Mat 22 : 21 ) E Jesu rẹnrẹn wẹẹ , emwa ni koko igho uhunmwu wa fi ibeleku , sokpan ọ ma rhie aro tua ọni .
Ọ keghi rhie aro tua Arriọba Osanobua rhunmwuda Arriọba na , ẹre ọ khian sọfurre ye ọlọghọmwa ne emwa nagbọn werriẹ aro daa .
Ọna ọre igiemwi esi ne Jesu rhie ye ima hia otọ .
Ọ ma khẹke ne ima deba otu azẹ rhọkpa ọ gha khọnrẹn wẹẹ , emwa ni rre otu azẹ nii hia ne iran gha ru emwi esi .

Otu azẹ ghaa gbe emwa ekueku , ọ ma kaẹn ima .
Arriọba Osanobua ẹre ọ khẹke ne ima ya egbe ba . — Mat 6 : 33 .
De odẹ nọ maan sẹ ne a gha ya sẹtin ru iyobọ ne emwa ni gbe ọmwa ekueku ?
Osẹe Jehova nibun ni ka gha mwẹ obọ vbe ẹmwẹ oseghe ẹvbo ne a sinmwi keghi wio obọ hin vbọ rre .
Ọtẹn nokhuo nọ rre Great Britain keghi kha wẹẹ : “ Vbe I suẹn gha ruẹ emwi vbekpae okha ọghe emwi nọ sunu vbe ẹghẹ nẹdẹ vbe owebe nọ yo , I keghi do rẹn vbekpae obọ atosi ne ebo ya gha mu emwa nekhui vbe ẹghẹ nẹdẹ .
Ọna ẹre ọ ghi ya mwẹ gha gbodan ghee arriọba .
I na te wa gha hoo ne I suẹn gha sinmwin oseghe ne emwa nekhui rhunmwuda , ma rri oya gbe vbe obọ ebo .
Ọmwa ne ai sẹtin gu muan ẹmwẹ ẹre I wa gha khin , sọkpan , agharhemiẹn wẹẹ mẹ ẹre ọ deyan emwa ọvbehe vbe imuaẹmwẹ , arrọọ mwẹ ma ye gha mwẹ evbọ demu .
I ma te rẹn wẹẹ , ekhọe ẹre uyinmwẹ a gbe ọmwa ekueku ke zọ ladian kevbe wẹẹ , te ọ khẹke na vuẹ hin ekhọe emwa rre iran ke sẹtin fiwerriẹ .
Avbe Osẹe Jehova ghi suẹn gha gu mwẹ tie Baibol , I na do bẹghe ẹre wẹẹ , te ọ khẹke ne I fi iziro ekhọe mwẹ werriẹ .
Ọtẹn nokhuo ọkpa nọ re ebo ẹre ọ ru iyobọ mẹ ya fiwerriẹ .
Nia , iko ne a na zẹ urhuẹvbo ekhakha ẹre I na ga zẹvbe arọndẹ ọghe ẹghẹ hia .
Te imẹ ghi vbe hia vbe odẹ ke odẹ ne I ya ru iyobọ ọghe orhiọn ne emwa ni ke ẹvbo ughughan rre . ”
De eyist ne Jesu wẹẹ ne erhuanegbe ẹre biegbe na ?
Vbe ẹghẹ Jesu , te emwa ugamwẹ ọghe Ivbi e Ju wa gha mwẹ obọ vbe otu azẹ .
Ebe ọkpa ne a tie ẹre Daily Life in Palestine at the Time of Christ keghi kha wẹẹ : “ Te ugamwẹ Ivbi Ju ghae egbe ye ihe ughughan vbe na ghee otu azẹ . ”
Ọna ẹre ọ si ẹre ne Jesu na ya obọ sekhae ne erhuanegbe ẹre wẹẹ : “ Wa gha begbe vbe obọ eyist ọghe Farisi kevbe eyist ọghe Hẹrọd . ”
( Mak 8 : 15 ) Ughaghe ekpayẹ Hẹrọd ẹre Jesu guan kaẹn vbe ọ sunu ye eni Hẹrọd .
Nọ ne Ivbi e Farisi , te iran wa gha hoo ne a fan Ivbi e Ju hin imu ọghe arriọba e Rom rre .
Sokpan te avbe Sadusi wa gha hoo ne arriọba e Rom wa gha kha yan Ivbi e Ju khian rhunmwuda , iran wa gha rre ukpo nọ yo vbe ototọ arriọba e Rom .
Ebe Matiu gi ima rẹn wẹẹ , Jesu vbe tama erhuanegbe ẹre ne iran gha begbe vbe egbe Ivbi e Sadusi .
Rhunmwuda ọni , Jesu keghi kakabọ ya obọ sekhae ne erhuanegbe ẹre ne iran biegbe ne eyist ra imamwaemwi ọghe ekpayẹ Hẹrọd , Ivbi e Farisi kevbe Ivbi e Sadusi .
( Mat 16 : 6 , 12 ) Te ibude na wa rre ye ẹghẹ .
Jesu ghi taa ẹmwẹ na ma erhuanegbe ẹre nẹ , ọ ma he kpẹ vba , Ivbi e Galili na te gha hoo ne iran ma Jesu ọba .
13 , 14 . ( a ) De vbene ugamwẹ kevbe otu azẹ ya gha si Igbinnoguo kevbe uyinmwẹ a gbe ọmwa ekueku hẹ vbe ẹghẹ Jesu ?
( b ) Vbọzẹe nọ ma na khẹke ne ima gha mwẹ obọ vbe igbinnoguo ọ gha khọnrẹn wẹẹ emwa gbe ima ekueku ?
( Ghee efoto nọ rre omuhẹn . )
Igbinnoguo ẹre ọ mobọ kẹrikian vbe ẹmwa ugamwẹ ghaa mwẹ obọ vbe otu azẹ .
Jesu keghi gi erhuanegbe ẹre rẹn wẹẹ , te ọ khẹke ne iran gha rre idiaghe .
Ọna rre usun emwi nọ ya Ivbi e Farisi gha si uma ne iran gbe Jesu rua .
Te iran ghaa ghee Jesu zẹvbe ọmwa nọ gu iran suan .
Iran kegha roro ẹre wẹẹ , Jesu gha ya imamwaemwi ọghẹe silo emwa iran ba egbe , ẹghẹ nii , arriọba e Rom sẹtin do miẹn iran ukpo nọ yo ne iran te ye .
Ọna ẹre ọ si ẹre ne iran na kha wẹẹ : “ Ma gha gi ẹre gha ru avbe ẹmwi na khian vberriọ , emwa hia gha do yae yi , ẹghẹ nii , arriọba e Rom ghi ye ohu guọghọ ima Ọgua Osa , ọ ghi khọn ẹvbo ima muotọ . ”
( Jọn 11 : 48 ) Rhunmwuda ọni , e Kaiafas ne Ogie Ohẹn ẹre ọ ghaa re ọkaolotu emwa ni si uma ya gbe Jesu rua . — Jọn 11 : 49 - 53 ; 18 : 14 .
E Kaiafas keghi gie Ivbiyokuo ne iran ya mu e Jusu vbe ogiasọn .
Sokpan , Jesu rẹn uma ne Kaiafas si , rhunmwuda ọni , vbe irẹn vbe erhuanegbe ẹre ghi rri evbare nẹ vbe asọn nokiekie nọ gbe vbe agbọn , Jesu na tama iran ne iran ya dẹ umozo .
Umozo eva gha sẹ Jesu ya maa erhuanegbe ẹre emwi kpataki ne ọ hoo nọ maa iran re .
( Luk 22 : 36 - 38 ) Vbe asọn nii , e Pita keghi ya umozo fian ehọ ọghe ọkpa vbe usun emwa ni rre do mu Jesu .
Vbe ọ ye Pita do ẹki na ? Te ohu wa mu e Pita rhunmwuda , Jesu ma rẹn ọkpa rẹn eva .
( Jọn 18 : 10 ) Vbọrhirhighayehẹ , Jesu keghi tama e Pita wẹẹ : ‘ Rhie umozo ruẹ ye ako ẹre , rhunmwuda iran ni viọ umozo hia gha la obọ umozo rrie . ’
( Mat 26 : 52 , 53 ) Te Jesu ya ọna maa erhuanegbe re wẹẹ , ọ ma khẹke ne iran gha yin vbe ne a ghee emwa ni rre uwu agbọn .
Ọna keghi guaero erhunmwu ne Jesu ka na vbe asọn nii .
( Tie Jọn 17 : 16 . )
E Jehova ọkpa ẹre ọ mwẹ asẹ ne a ya wabọ uyinmwẹ ekueku rua .
15 , 16 . ( a ) De vbene Ẹmwẹ Osanobua ya ru iyobọ ne etẹn ya gbaengbe ne igbinnoguo kevbe uyinmwẹ nọ si ighaegbe ?
( b ) De emwi ne Jehova bẹghe nọ ya ẹko rhiẹnrhiẹn ọnrẹn ?
Ọtẹn nokhuo ne a ka guan kaẹn vbe omuhẹn ban , nọ rre odẹ ahọ ọghe Europe , keghi do bẹghe ẹre wẹẹ , ọ ma khẹke ne a gha mwẹ obọ vbe igbinnoguo .
Ọ keghi kha wẹẹ , “ I do bẹghe ẹre wẹẹ , igbinnoguo i sẹtin ya emwa ni gbe emwa ekueku fiwerriẹ .
Emwa nibun ni mwẹ obọ vbe igbinnguo keghi ya uhunmwu khiẹ ọre .
Uwu orriara ẹre nibun ghi ye .
Te ọyẹnmwẹ ghi sẹ mwẹ ne I na do rẹn vbe Baibol wẹẹ , Osanobua ọkpa ẹre ọ khian sẹtin wabọ uyinmwẹ ekueku rua .
Ukpo 25 ẹre ọ he ye na ne I ke kporhu iyẹn nọ maan . ”
Ọtẹn nokpia nọ rre odẹ ahọ ọghe Africa na guan kaẹn vbe omuhẹn ban keghi ya ‘ umozo ọghe orhiọn ’ nọ re Ẹmwẹ Osanobua rhihe umozo nọ te ya gbinna .
Ikporhu iyẹn nọ maan ọghe ọfunmwegbe ẹre irẹn ghi kpe ma emwa ni ke ehe ughughan rre .
( Ẹfis 6 : 17 ) Ọtẹn nokhuo ọvbehe nọ vbe rre Europe ne a ka vbe guan kaẹn vbe omuhẹn ban ghi khian Osẹe Jehova nẹ , ọ na rọnmwẹ okpia nọ ke ẹvbo ne irẹn te khuiwu ẹre rre .
Etẹn eha na , keghi ru afiwerriẹ na rhunmwuda iran hoo ne iran ye vbe Kristi .
Te ọ wa khẹke ne ima ya egbe tae igiemwi esi ọghe etẹn na .
E Baibol keghi ya emwa nagbọn gie okun ne ọ hẹ yo hẹ rre , ne ulẹmwẹ ọnrẹn i dobọ yi .
( Aiz 17 : 12 ; 57 : 20 , 21 ; Arhie 13 : 1 ) Vbe ẹdẹnẹrẹ , ẹmwẹ otu azẹ kevbe oseghe ẹvbo ne a sinmwi keghi si ighaegbe ye uwu ẹkpo emwa , nọ ghi ya iran gbinna rhia egbua . Sokpan te ima wa lughaẹn .
Ọfunmwegbe kevbe akugbe ẹre ima ya zọmọ vbe otu e Jehova . Ọna keghi ya ẹko rhiẹnrhiẹn e Jehova . — Tie Zẹfanaia 3 : 17 .
( a ) De odẹ eha ne ima khian ya sẹtin gha mwẹ akugbe sayọ ?
( b ) De emwi ne ima khian ziro yan vbe ako iruẹmwi nọ ghi lele ọna ?
Vbe ako iruẹmwi na , ma ziro yan odẹ eha ne ima khian ya sẹtin gha mwẹ akugbe sayọ : ( 1 ) Te ọ khẹke ne ima gha mwẹ amuẹntinyan wẹẹ , Arriọba Osanobua ọkpa ẹre ọ khian sẹtin wabọ uyinmwẹ ekueku rua , ( 2 ) Ọ ma khẹke ne ima gha mwẹ obọ vbe otu azẹ ( 3 ) Ọ ma vbe khẹke ne ima gha mwẹ obọ vbe igbinnoguo .
Sokpan , emwi ọvbehe ye rrọọ nọ gha sẹtin si ighaegbe ye uwu ẹkpo ima , ọni ọre ne ai na ghee ivbi ẹvbo ọvbehe sẹ emwi rhọkpa .
Vbe ako iruẹmwi nọ ghi lele ọna , ma gha ziro yan vbene ima khian ya sẹtin gbaengbe ne uyinmwẹ vbenian hẹ , zẹvbe ne Ivbiotu e Kristi vbe orre nokaro ru ẹre .
‘ I rinmwian ne iran hia gha re ọkpa Evbavba , zẹ vbene imẹ vbe uwẹ vbe rrọọ vbuwe akugbe . ’ — JỌN 17 : 20 , 21 .
IHUAN : 24 , 99
De aro uyinmwẹ ọghe ai ghẹ ọmwa sẹ ọmwa ne erhuanegbe Jesu zinegbe ẹre ?
De emwi nọ sunu vbe orre nokaro nọ rhiẹre ma wẹẹ , emwa ne ẹi ka lẹruegbe gha sẹtin do gha rrọọ vbuwe akugbe ?
De emwi ne ima gha sẹtin ru vbe ẹdẹnẹrẹ ne akugbe ọghe eguọmwadia Osanobua mieke na wegbe sayọ ?
1 , 2 . ( a ) De emwi ne Jesu nọ Osanobua re vbe erhunmwu nokiekie ne ọ gu avbe ukọ re na ?
( b ) Vbọzẹe ne Jesu na kakabọ nianian ẹmwẹ akugbe ?
AKUGBE ẹre Jesu wa mobọ guan kaẹn vbe ẹdẹ ne irẹn vbe ukọ re gba rri evbare ota nokiekie .
Vbe ọ na erhunmwu , ẹmwẹ ne Jesu tae rhiẹre ma wẹẹ , irẹn hoo ne ukọ re hia gha mwẹ akugbe zẹ vbene irẹn vbe Erha irẹn ya mwẹ akugbe .
( Tie Jọn 17 : 20 , 21 . )
Akugbe ọghe iran ẹre ọ khian rhiẹre ma wẹẹ , Jesu gele do ru ahoo ọghe Jehova vbe uhunmwu otagbọn .
Ahoẹmwọmwa ọre ama ne emwa khian ya rẹn erhuanegbe Jesu . Akpa na , ẹre ọ khian ya iran gha mwẹ akugbe nọ wegbe . — Jọn 13 : 34 , 35 .
Emwi nọ si ẹre ne Jesu na kakabọ nianian ẹmwẹ akugbe ọre rhunmwuda ighaegbe nọ ghaa rre uwu ẹbu avbe ukọ re .
Vbe igiemwi , vbe asọn nokiekie ne Jesu gbe vbe agbọn , iran na suẹn gha muanẹmwẹ vbekpae “ nọ kpọlọ sẹ vbe uwu iran . ”
Ẹi re imuanẹmwẹ nekherhe .
( Luk 22 : 24 - 27 ; Mak 9 : 33 , 34 ) Ọ vbe mwẹ ẹghẹ ne Jems kevbe Jọn ya tama e Jesu nọ mu iran ye ukpo nọ yọ vbe Arriọba Osanobua vbe ẹrinmwi . — Mak 10 : 35 - 40 .
De emwi eso nọ si ighaegbe ye uwu ẹbu erhuanegbe Jesu ? De inọta ne ima khian ziro yaẹn vbe ako iruẹmwi na ?
Itengbemu kevbe ahoo ne a gha rre ukpo nọ yo keghi re uyinmwẹ nọ gha te si ighaegbe ye uwu ẹbu avbe ukọ ọghe Jesu .
Sokpan ẹi re ọni ọkpa . Emwa ni ghaa rrọọ vbe ẹghẹ Jesu ma zẹdẹ gha mwẹ akugbe rhunmwuda ikhuiwu kevbe uyinmwẹ ọghe ne a na ya aro gbe ọmwa re .
Nọnaghiyerriọ , te erhuanegbe Jesu gha gbaengbe ne uyinmwẹ vberriọ ne iran mieke na gha rrọọ vbuwe akugbe .
Vbe ako iruẹmwi na , ma gha zẹ ewanniẹn ye inọta eha na : De igiemwi esi ne Jesu rhie yotọ vbe nọ dekaẹn obọ esi ne a ya mu emwa ọvbehe ?
De vbene ne ọ ya maa erhuanegbe ẹre hẹ ne iran gha ya obọ esi mu emwa hia ne iran mieke na gha mwẹ akugbe ?
De vbene imamwaemwi kevbe igiemwi ọghe Jesu khian ya sẹtin ya ima gha mwẹ akugbe hẹ ?
Ya unu kaẹn emwi eso ne Ivbi e Ju ru dae Jesu nọ rhiema wẹẹ iran ma ghee ẹre sẹ emwi rhọkpa .
Vbe Jesu rre agbọn , te emwa eso ghaa ghee ẹre sila sila .
Vbe Filip tama e Nataniẹl wẹẹ irẹn miẹn e Mẹzaia nẹ , e Nataniẹl keghi tama rẹn wẹẹ : ‘ Emwi nọ maan gha sẹtin ke Nazarẹt ladian ra . ’
( Jọn 1 : 46 ) Ughaghe Nataniẹl ka rẹn vbekpae ẹmwẹ akhasẹ nọ rre ebe Maika 5 : 2 , sokpan ọ na ye gha roro ẹre wẹẹ , e Nazarẹt ma ru ekpataki sẹ , nọ khian gha re ẹvbo e Mezaia .
Erriọ Ivbi e Judia ne a họn usi ẹre rre , vbe ya gha yaro tila e Jesu rua rhunmwuda ighẹ Ovbi e Galili nọ .
( Jọn 7 : 52 ) Ivbi e Judia nibun ma zẹdẹ gha ghee Ivbi e Galili sẹ emwi rhọkpa .
Te Ivbi e Ju eso wa gha zaẹn Jesu . De odẹ nọ khin ?
Iran na gha tie ẹre Ọvbi e Sameria , nọ rhiema wẹẹ , iran wa gele gha ghee Jesu sila sila .
( Jọn 8 : 48 ) Ivbi Sameria kevbe Ivbi e Ju i re ọkpa .
Iran ma vbe gha rre ugamwẹ ọkpa .
Rhunmwuda ọni , te Ivbi e Judia kevbe Ivbi e Galili wa gha ya aro gbe Ivbi e Sameria re .
Iran ma zẹdẹ gha sikẹ iran . — Jọn 4 : 9 .
De aro uyinmwẹ ọghe ai ghẹ ọmwa sẹ ọmwa ne erhuanegbe Jesu zinegbe ẹre ?
Te avbe ọkaolotu ugamwẹ Ivbi e Ju wa vbe gha ghee erhuanegbe Jesu sila sila .
Ivbi e Farisi keghi ka iran ba emwa ne a “ fi ẹre unu . ”
( Jọn 7 : 47 - 49 ) Te Ivbi e Farisi vbe gha ghee emwa ni ma yo owebe nọ yo ọghe ugamwẹ Ivbi Ju kevbe emwa ne ẹi lele erhavbavbotọ ọghe Ivbi Ju , zẹvbe emwa ne ẹi mwẹ esa ra emwa oya .
( Iwinna 4 : 13 ) Emwi nọ si ẹre ne emwa na gha ghee Jesu kevbe erhuanegbe ẹre sila sila ọre wẹẹ , emwa nibun vbe ẹghẹ nii kegha tọn egbe mu rhunmwuda ugamwẹ ne iran ye , ukpo nọ yọ ne iran na zẹ kevbe ẹvbo ne iran ke rre .
Te erhuanegbe Jesu gha fi iziro ekhọe ọghe iran werriẹ , ne iran mieke na gha mwẹ akugbe .
Ya unu kaẹn emwi eso ni gha sẹtin ya ima gha khuiwu emwa ọvbehe ?
Vbe ẹdẹnẹrẹ , te emwa wa ye ya aro gbe ivbi ẹvbo ọvbehe re .
A sẹtin miẹn wẹẹ ima ẹre emwa yin uyinmwẹ vberriọ daa ra ma , ẹre ọ yin uyinmwẹ vberriọ daa emwa ọvbehe .
Ọtẹn nokhuo ọkpa nọ re arọndẹ vbe Australia , keghi kha wẹẹ : “ I na wa kakabọ gha khọ ẹko avbe ebo rhunmwuda , ke ẹghẹ gha dee , ẹre iran ke ya obọ yẹnyẹn emotọ vbe Ausralia mu otọ , erriọ iran ye ruẹ do fi ebanban .
Oya ne iran ya mẹ ẹre ọ ghi wa mu emwi hia rhia .
Ii zẹdẹ ya aro nọ maan ghee iran . ”
Ọtẹn nokpia nọ ke Canada rre keghi kha wẹẹ : “ I te wa gha roro ẹre wẹẹ , emwa ni zẹ urhuẹvbo e French ẹre ru ekpataki sẹ emwa ni zẹ Ebo rhunmwuda ọni , I na suẹn gha khuiwu emwa ni zẹ urhuẹvbo Ebo . ”
De igiemwi esi ne Jesu rhie yotọ vbe nọ dekaẹn obọ esi ne a ya mu emwa ọvbehe ?
Te uyinmwẹ ikhuiwu ne a guan kaẹn na wa gbọzinian vbe ekhọe emwa nibun vbe ẹdẹnẹrẹ zẹvbe nọ ghaa ye vbe ẹghẹ Jesu .
De emwi ne Jesu ghi ru vbekpae uyinmwẹ vbenian ?
Okaro , Jesu ma zẹdẹ gha gbe ewanmwẹ ghee obọkpa .
Emwa hia ẹre Jesu kporhu ma — ivbiogue , emwa ni fe , Ivbi e Farisi , Ivbi e Sameria uhiẹn ya sẹ egbe emwa ni koko igho uhunmwu kevbe emwa ni fuẹn vbuwe orukhọ .
Nogieva , igiemwi esi ọghe Jesu kevbe imamwaemwi ọghẹe ẹre ọ ya erhuanegbe ẹre rẹn wẹẹ , ọ ma khẹke ne iran gha ya aro tila emwa ọvbehe rua .
De ilele kpataki ne Jesu wẹẹ ne erhuanegbe ẹre gha lele nọ ya ima mwẹ akugbe vbe ẹdẹnẹrẹ ?
Rhan otọ re .
Ọ mwẹ ilele kpataki ne Jesu wẹẹ ne erhuanegbe ẹre gha lele .
Ilele nii ẹre ọ ya ima mwẹ akugbe vbe ẹdẹnẹrẹ .
Ọ keghi tama iran wẹẹ : “ Etẹn ọkpa wa hia khin . ”
( Tie Matiu 23 : 8 , 9 . )
Odẹ ọkpa ne ima hia ya re etẹn ọre wẹẹ , ivbi Adam ẹre ima hia khin .
( Iwinna 17 : 26 ) Ẹi re ọni ọkpa .
Jesu gi erhuanegbe ẹre rẹn wẹẹ , etẹn nikpia kevbe etẹn nikhuo ẹre iran khin rhunmwuda , iran yayi wẹẹ , e Jehova ọre Erha iran nọ rre ẹrinmwi .
( Mat 12 : 50 ) Yevbesọni , iyayi ọkpa ne iran mwẹ kevbe ahoẹmwọmwa ne iran mwẹ daa egbe ẹre ọ ku iran kugbe zẹvbe ẹgbẹe ọkpa ni ga Osanobua kugbe .
Ọni ẹre ọ si ẹre ne a na miẹn wẹẹ , vbe ebe ne avbe ukọ gbẹnnẹ gie etẹn vbe ehe ughughan , etẹn ima nikpia kevbe etẹn ima nikhuo ẹre avbe ukọ mobọ gha tie avbe etẹn nii re . — Rom 1 : 13 ; 1 Pit 2 : 17 ; 1 Jọn 3 : 13 .
9 , 10 . ( a ) Vbọzẹe ne ọ na gha re emwi nọ ma khẹke ne Ivbi e Ju na gha ya aro gbe ivbi ẹvbo ọvbehe re ?
( b ) De vbene Jesu ya rhiẹre ma hẹ wẹẹ , ọ ma khẹke ne ima gha ghee ivbi ẹvbo ọvbehe sila sila ?
( Ghee efoto nọ rre omuhẹn . )
Jesu ghi tama erhuanegbe ẹre nẹ ne iran gha ghee egbe zẹvbe etẹn , ọ na gi iran rẹn wẹẹ , ọ khẹke ne iran gha mu egbe rriotọ .
( Tie Matiu 23 : 11 , 12 . )
Zẹvbe ne a ka ya unu kan rẹn ban , itengbemu ẹre ọ si ighaegbe ye uwu ẹbu avbe ukọ ọghe Jesu .
Vbe ẹghẹ Jesu , te emwa wa yayi wẹẹ , ẹvbo iran ẹre ọ maan sẹ ọghe ẹmwa ọvbehe .
Ivbi e Ju nibun wa gha mwẹ iyayi vbenian rhunmwuda ne iran na ke uniẹn Ebraham rre .
Sokpan Jọn ne Baptist keghi tama iran wẹẹ : “ Osanobua gha sẹtin viọ okuta nekhua na , ya ru igiogbẹ ne Ebraham . ” — Luk 3 : 8 .
Te Ivbi e Ju wa gele gha roro ẹre wẹẹ , ẹvbo iran ẹre ọ maan sẹ ọghe emwa ọvbehe .
Sokpan , Jesu keghi gbikhaẹn ye uyinmwẹ vberriọ .
Ewanniẹn ne Jesu zẹ ye inọta ne ọgbenbe ọkpa nọ rẹn , ẹre ọ suigiẹ yọ .
Ọ keghi nọ e Jesu wẹẹ : “ Gha ọre ogieva mwẹ ? ”
Okha ọghe Ovbi e Sameria nọ ru iyobọ ne Ovbi e Ju ne avbe izigan te gbua , ẹre Jesu ya zẹ ewanniẹn ye inọta nii .
Ivbi e Ju la odẹ ni gberra , iran ma ru iyobọ . Ovbi e Sameria ẹre ọ ghi mwẹ itohan daa re .
Jesu na ghi tama ọgbenbe nii , ne ọ gha ya egbe ta Ovbi e Sameria nii .
( Luk 10 : 25 - 37 ) Jesu keghi gi ọgbenbe nii rẹn wẹẹ , Ivbi e Ju gha miẹn emwi ruẹ vbe obọ Ivbi e Sameria vbe nọ dekaẹn ahoẹmwọmwa ne a mwẹ daa egbe .
Vbọzẹe ne ọ na khẹke ne erhuanegbe Jesu gha ya obọ esi mu emwa hia ? Vbe Jesu a ya ru iyobọ ne erhuanegbe ẹre hẹ ?
Ne erhuanegbe Jesu mieke na sẹtin ru iwinna ne Jesu waa iran re , te ọ khẹke ne iran gha mu egbe rriotọ , iran ghi vbe gha ya obọ esi mu emwa ọvbehe .
Vbene Jesu te kpa gha rrie ẹrinmwi , ọ na tama erhuanegbe ẹre wẹẹ : “ Wa ya sẹ osẹe mẹ vbe Jerusalẹm kevbe Judia hia , kevbe Sameria , kevbe rhinrin ya sẹ ehe ne agbọn sẹe . ”
( Iwinna 1 : 8 ) Odẹ ọkpa ne Jesu ya mu erhuanegbe egbe ye otọ khẹ iwinna ikporhu iyẹn nọ maan ọre ne ọ na gi iran rẹn wẹẹ , ivbi ẹvbo ọvbehe vbe mwẹ ekhọe esi .
Ọ keghi sirra erhuanegbe ẹre tian ọkaokuo e Rom ye iyayi nọ wegbe nọ mwẹ .
( Mat 8 : 5 - 10 ) Asẹ ọkpa vbe Jesu rre ẹvbo ẹre ne Nazarẹt , ọ keghi guan kaẹn vbene Jehova ya ru iyobọ ne emwa ne ẹi re Ivbi Izrẹl hẹ , vbe na ghee okhuo ọkpa nọ de ẹgbẹe vbe Zẹrafat vbe otọe Saidọn kevbe Neman ne ọkhọnmwoti ne Ovbi Asiria .
( Luk 4 : 25 - 27 ) Uhiẹn Jesu keghi tobọre kporhu ma okhuo ọkpa vbe Sameria . Ọ ma fo ye evba , ikpẹdẹ eva ẹre ọ gbe vba rhunmwuda iran rhie ehọ nẹẹn taa yi . — Jọn 4 : 21 - 24 , 40 .
12 , 13 . ( a ) De vbene ọ ghaa ye hẹ vbe ekhọe erhuanegbe Jesu vbe Jesu kporhu ma okhuo ọkpa vbe Sameria ?
( Ghee efoto nọ rre omuhẹn . ) ( b ) Vbọ rhiẹre ma wẹẹ Jems kevbe Jọn ma rẹn emwi nọ demu ighẹ ikporhu ne Jesu kpere ma okhuo nii vbe Sameria ?
Ọna ma zẹdẹ gha khuẹrhẹ ne avbe ukọ ọghe Jesu sokpan iran ye sẹtin mu uyinmwẹ vberriọ fua .
Te ọ kpa iran odin vbe iran bẹghe ẹre wẹẹ Jesu kporhu ma okhuo ọkpa ne ọvbi e Sameria .
( Jọn 4 : 9 , 27 ) Ọkaolotu ọghe Ivbi e Ju i gu ikhuo guan vbe idagbo amaiwẹ okhuo nọ ke Sameria rre ne ẹi vbe mwẹ uyinmwẹ nọ maan .
Erhuanegbe Jesu na gha tama rẹn ne ọ do rri evbare , sokpan ọ ma ghi zẹ ye iran re .
Ikporhu iyẹn nọ maan ne ọ ghaa kpe ma okhuo nii keghi ru ekpataki sẹ evbare ikpakpa .
Nọ ne Jesu , evbare ẹre ikporhu iyẹn nọ maan nii vbe gha khin rhunmwuda , ahoo ọghe Erhae nọ . — Jọn 4 : 31 - 34 .
Jems kevbe Jọn ma rẹn emwi nọ demu ighẹ ikporhu ne Jesu kpere ma okhuo nii vbe Sameria .
Asẹ ọkpa vbe Jesu kevbe erhuanegbe ẹre rrie ehe , iran keghi la e Sameria . Ẹdẹ ghi mu , iran na gha gualọ ehe ne iran khian vbiẹ vbe Sameria .
Sokpan Ivbi e Sameria ma kue mu owa ne iran . Ohu keghi mu e Jems kevbe Jọn sẹrriọ wẹẹ , iran na tama e Jesu nọ tie erhẹn ke ẹrinmwi rre ne ọ ya fuẹn iran hia .
Jesu na gele gu iran gui .
( Luk 9 : 51 - 56 ) Ughaghe Jems kevbe Jọn i ghẹ te mu ohu vberriọ akpawẹ Galili ẹre Ivbi Ju na yin uyinmwẹ vberriọ daa iran .
Ọ gha kẹ , emwi nọ ya ohu mu iran sẹrriọ ọre ne iran i na ghee Ivbi e Sameria sẹ emwi rhọkpa .
Ọ ghi sẹ ẹghẹ , ukọ e Jọn na ya kporhu vbe Sameria .
Iran na wa rhie ehọ nẹẹn taa yi . Ẹi mwẹ ekhọe re ma gha fi ẹre uwẹnrhiẹn vbe ọ yerre emwi nọ sunu vbe asọn nii . — Iwinna 8 : 14 , 25 .
De emwi ne avbe ukọ ru vbe ighaegbe rhiegbe ma vbuwe ẹbu etẹn ?
Uyinmwẹ ighaegbe keghi rhiegbe ma vbuwe ẹbu etẹn vbe iyeke idugie Pẹntikọst ọghe 33 C.E .
Etẹn ni ghae evbare ne etẹn nikhuo ni de ẹgbẹe ma gha ghae sẹ obọ etẹn nikhuo ni de ẹgbẹe ni zẹ urhuẹvbo e Grik .
( Iwinna 6 : 1 ) Ughaghe ne etẹn nikhuo nii na zẹ urhuẹvbo e Grik ẹre ọ zẹe ne etẹn ni ghae evbare ma na ka iran yọ .
Avbe ukọ keghi zẹ emwi ru vbobọvbobọ .
Iran na hannọ ikpia ihinrọn ni gbegba ne iran gha ru iwinna evbare ne a ghae vbe odẹ nọ khẹke .
Eni e Grik ẹre etẹn nikpia na ghaa mwẹ .
Ọ gha kẹ , ọna ẹre ọ ghi mu orhiọn etẹn nikhuo ni te gha gui sotọ .
De vbene Pita ya do gha re ọmwa ne ẹi gbe ewanmwẹ ghee obọ ọkpa ?
( Ghee efoto nọ rre omuhẹn . )
Ọ ghi rre ukpo 36 C.E . , avbe ukọ na suẹn gha kporhu ma emwa ni kẹ agbẹnvbo ughughan rre .
Ivbi e Ju ọkpa ẹre Pita wa mobọ gha gu mu obọ sokpan , Osanobua keghi gi e Pita rẹn wẹẹ , ọ ma khẹke ne Ivbiotu e Kristi gha gbe ewanmwẹ ghee obọ ọkpa .
Ọna ẹre ọ ghi ye Pita ya kporhu ma Kọniliọs ne ovbiyokuo e Rom .
( Tie Iwinna 10 : 28 , 34 , 35 . )
Vbe iyeke ọni , e Pita na ghi suẹn gha gu emwa ọvbehe mu obọ , uhiẹn , ọ na deba etẹn ne ẹi re Ivbi e Ju rri evbare .
Ukpo eso ghi gberra nẹ , e Pita nọ te gha gu etẹn ne ẹi re Ivbi e Ju rri evbare vbe Antiọk keghi dobọyi vbe ọ bẹghe Ivbi e Ju .
( Gal 2 : 11 - 14 ) E Pọl keghi gu e Pita gui ye emwi ne ọ ru nii . E Pita wa vbe miẹn adia nii yi .
Vbe ima ya rẹn hẹ ? Vbe Pita gbẹn ebe nokaro gie etẹn ne Ivbi e Ju kevbe ne ẹi re Ivbi e Ju vbe Asia Mainọ , ọ keghi nianian vbene ọ ru ekpataki sẹ hẹ ne etẹn hia gha hoẹmwẹ egbe . — 1 Pita 1 : 1 ; 2 : 17 .
De ama ne emwa ya rẹn Ivbiotu e Kristi vbe orre nokaro ?
Igiemwi ọghe Jesu ẹre ọ ya avbe ukọ re do gha mwẹ ahoẹmwọmwa daa “ emwa hia . ”
( Jọn 12 : 32 ; 1 Tim 4 : 10 ) Iran gele ru afiwerriẹ nọ khẹke , sokpan ọ rhie ẹghẹ .
Te a wa rẹn Ivbiotu e Kristi vbe orre nokaro zẹvbe emwa ni hoẹmwẹ egbe iran .
Tertullian , nọ gha re ọgbenbe vbe orre nogieva keghi kha wẹẹ , te emwa ne ẹi re Ivbiotu e Kristi wa gha tae khian wẹẹ : “ Ivbiotu e Kristi hoẹmwẹ egbe iran . . .
Iran mu egbe ne iran ya wu ne egbe . ”
Etẹn vbe orre nokaro ghi mu akpa ọghe ọgbọn yọ nẹ , aro ne Osanobua ya ghee emwa hia ẹre iran ghi vbe ya gha ghee emwa hia . — Kọl 3 : 10 , 11 .
Vbe ima khian ya sẹtin fi iziro ekhọe ima werriẹ hẹ vbe nọ dekaẹn aro ne a ya gbe emwa ọvbehe re ?
Ru igiemwi yọ .
Ọ gha vbe rhie ẹghẹ vbe ẹdẹnẹrẹ ma ke sẹtin fi iziro ekhọe ima werriẹ vbe nọ dekaẹn aro ne a ya gbe emwa ọvbehe re .
Ọ mwẹ ọten nokhuo ọkpa vbe France nọ ghaa mwẹ uyinmwẹ vbenian . Ọ keghi kha wẹẹ : “ E Jehova ẹre ọ maa mwẹ re evba yae kha na gha hoẹmwẹ egbe , na gha zẹ emwi obọ kevbe na gha hoẹmwẹ emwa ughughan .
Te I ye ruẹ vbene a ya ya obọ esi mu emwa hia hẹ . Ẹi khuẹrhẹ hiehie .
Ọ na ẹre ọ zẹe ne I na muẹn ye erhunmwu vbe ẹghẹ hia . ”
Ọtẹn nokhuo ọvbehe nọ rre Spain na vbe kha wẹẹ : “ Ọ mwẹ ivbi ẹvbo ọkpa ne ẹmwẹ iran i zẹdẹ yẹẹ mwẹ hiehie .
I keghi hia ne I ghẹ ghi ya aro vberriọ ghee iran .
I fẹko fiwerriẹ nẹ , sokpan te I khian ye gha hia ne I fi iziro mwẹ werriẹ .
I kpọnmwẹ e Jehova ne I na re ọkpa vbe usun emwa rẹn ni mwẹ akugbe vbe uhunmwu otagbọn hia . ”
Te ọ vbe khẹke ne dọmwandẹ ima zanzan egbe ima ghee deghẹ ọ mwẹ asefẹn eso ne ọ na khẹke ne ima fi werriẹ .
18 , 19 . ( a ) Vbọzẹe ne ọ na khẹke ne ima gha miẹn emwa hia yi ?
( b ) De odẹ eso ne ima gha ya sẹtin ru vberriọ ?
Ọ khẹke ne ima gha yerre wẹẹ , ọ mwẹ ẹghẹ ne ima hia ya khian rree ne Osanobua .
( Ẹfis 2 : 12 ) E Jehova keghi ya ahoẹmwọmwa kevbe ẹnina si ima kẹ egbe .
( Hoz 11 : 4 ; Jọn 6 : 44 ) Jesu Kristi keghi miẹn ima yi .
Ọ na kie ẹkpotọ yọ ne ima do gha re eguọmwadia Osanobua .
( Tie Rom 15 : 7 . )
Nọnaghiyerriọ , ọ ma khẹke ne ima gha ya aro gbe ọmwa rhọkpa re rhunmwuda Jesu kevbe Erhae ma ya aro gbe ima re .
Ẹwaen nọ ke obọ e Jehova rre ẹre ọ ya ima mwẹ akugbe ( Ghee okhuẹn 19 )
Zẹ vbene ima ya sikẹ ufomwẹ ọghe agbọn Esu na , te uyinmwẹ ighaegbe , aro ne a ya gbe emwa ọvbehe re kevbe igbinnoguo khian gha muan yọ .
( Gal 5 : 19 - 21 ; 2 Tim 3 : 13 ) Zẹvbe eguọmwadia Osanobua ne ima khin , ọ khẹke ne ima gha nọ Osanobua nọ rhie ẹwaẹn ne ima .
Ma ghaa mwẹ ẹwaẹn na , ma i ghi gbe ewanmwẹ ghee obọ ọkpa , ọ vbe ya ima gu emwa ọvbehe gha rrọọ vbuwe ọfunmwegbe .
( Jems 3 : 17 , 18 ) Ma mwẹ ọse vbe otọ ẹvbo ughughan , ma i ya aro gbe iran re rhunmwuda ima i re ivbi ẹvbo ọkpa , ma vbe ruẹ urhuẹvbo ọghe iran .
Ena hia keghi sẹ ima ọyẹnmwẹ , ọ vbe ya ima mwẹ ọfunmwegbe nọ ye vbe “ ẹzẹ ne ẹi ka ” kevbe ibuohiẹn ata nọ ye vbe “ ẹzẹ nọ lẹ sẹ oke . ” — Aiz 48 : 17 , 18 .
Vbe a lae miẹn vbe ahoẹmwọmwa gha fi iziro ekhọe ima werriẹ ?
Ọtẹn nokhuo nọ ke Australia rre ne a ka guan kaẹn sin keghi fiwerriẹ fẹẹre rhunmwuda emwi ne ọ ruẹ re vbe Baibol .
Ọ keghi kha wẹẹ : “ Ekhọe iziro ọghe ọgbọn ẹre I ghi mwẹ .
Ii ghi ya aro gbe emwa ọvbehe re .
Te uyinmwẹ vberriọ te wa gbọzinian vbe ekokoudu mwẹ .
Ẹi ghi yerriọ nia . ”
Ọtẹn nokpia nọ ke Canada rre , ne a ka vbe guan kaẹn sin keghi do rẹn wẹẹ : “ A ma rẹn sẹ , ẹre ọ si ẹre ne emwa na roro ẹre wẹẹ , ẹvbo iran ẹre ọ maan sẹ ọghe emwa ọvbehe kevbe wẹẹ , ọmwa sẹtin gha mwẹ uyinmwẹ nọ maan kevbe ne ẹi maan vbe ehe ke ehe ne a na biẹ ọre . ”
Ọtẹn nokhuo nọ zẹ urhuẹvbo ebo ẹre ọ ghi rhie .
Afiwerriẹ vbenian keghi re osẹe nọ rhiẹre ma wẹẹ , ahoẹmwọmwa nọ rre uwu ẹbu etẹn gha sẹtin khọnmiotọ yan ikhuiwu nọ rhirhi gha khin .
Ahoẹmwọmwa na , ẹre ọ ya ima mwẹ akugbe ne gbain . — Kọl 3 : 14 .



MA KEGHI ga e Jehova rhunmwuda ma hoo ne ọ fiangbe ima .
Sokpan , da aro emwa ne Jehova fiangbe ?
Eguọmwadia Osanobua eso vbe ẹghẹ nẹdẹ ni ru orukhọ keghi fiwerriẹ , rhunmwuda ọni , iran na gha mwẹ akueyi ọghe Osanobua .
Sokpan , eso ni ghaa mwẹ uyinmwẹ esi ma miẹn ilekhue ọghe Osanobua vbe okiekie .
Inọta nọ ghi khẹke ne ima nọ egbe ima re ọre wẹẹ , “ De emwi ne Jehova gele gualọ vbe obọ edọmwande ima ? ”
Ma gha miẹn ewanniẹn ọghe inọta na vbe ima gha ziro yan igiemwi ọghe Rehoboam nọ ghaa re oba e Juda .
E Solomọn ẹre ọ ghaa re erha Rehoboam .
Ukpo 40 ẹre ọ ya kha yaẹn Izrẹl .
( 1 Ọba 11 : 42 ) Ukpo 997 B.C . ẹre Solomọn wu .
Vbe iyeke ọni , Rehoboam na mu okhian gha rrie Siẹkẹm , nọ re odẹ okuọ ọghe Jerusalẹm .
Ẹvbo nii , ẹre a na ma re ọba . ( 2 Krọ 10 : 1 ) E Solomọn kegha re umẹwaẹn .
Ọ gha kẹ , ohan ghaa mu e Rehoboam deghẹ irẹn gha sẹtin lele ukpowẹ ọghe erha irẹn .
Vbọrhirhighayehẹ , zẹ vbene ẹghẹ ya gha khian , ọ keghi dewuarorua deghẹ Rehoboam gele mwẹ ẹwaẹn vbene a ghee erhae ne Solomọn .
Emwi ma gha khian ẹsẹ vbe Izrẹl vbe ẹghẹ nii .
Rhunmwuda ọni , Ivbi Izrẹl keghi gie emwa ya tama e Rehoboam emwi nọ kpokpo iran vbe orhiọn .
Iran keghi tama rẹn wẹẹ : “ Ihẹ nọkhua ọre erha kun yan ima , u gha gie ihẹ na hogha , u na gi egbe rọkhọ ima sẹ ọnii , ma gha ya ekhọe hia gaa . ” — 2 Krọ 10 : 3 , 4 .
Egbe keghi wọọ e Rehoboam .
Ọ ma ghi rẹn ne ọ gha ru vbọ . Ọ gha kue ye emwi ne Ivbi Izrẹl khare , emwi ewe ne irẹn vbe ẹgbẹe ọre kevbe emwa ni winna vbe ẹguae sọyẹnmwẹ ọnrẹn ghi fian kanmwa .
Ọ ma na kue yọ , Ivbi Izrẹl sẹtin sọtẹ daa re .
Vbe ọ khian ghi ru ?

E Rehoboam na ka ya muẹn ẹmwẹ na ma eniwanrẹn ni ka gha re ọbude ọghe Solomọn .
Vbe iyeke ọni , ọ na vbe ya gualọ ibude vbe obọ ihua re .
Ihua re ghi bu ọre ude nẹ , ọ na tama Ivbi Izẹl wẹẹ : “ Erha mwẹ kun ihẹ nọkhua yan uwa , mẹ gha ruẹ nọ khua sẹ ọnii , asan ẹre ọ ya gbele uwa , ekoboko ọre I ra ya mama uwa . ” — 2 Krọ 10 : 6 - 14 .
Vbe ima miẹn ruẹ vbe okha na ?
Akpawẹ te Rehoboam lele adia ọghe eniwanrẹn , emwi vbenian i ghẹ sunu .
Ọ wa khẹke ne ima gha rhie ibude ọghe eniwanrẹn ni rre uwu ẹbu ima vbe ẹdẹnẹrẹ ne ima mieke na sẹtin gha ru azẹ nọ gu emwamwa ọghe Osanobua ro . — Job 12 : 12 .
Rhunmwuda emwi ne Ivbi Izrẹl ru , Rehoboam keghi mu egbe ne ọ ya gu iran khọn .
Akhasẹ ighẹ Siemaia ẹre Jehova ghi gie bu e Rehoboam . Ọ keghi tama rẹn wẹẹ ; “ Wa ghẹ gu etẹn uwa ne Ivbi Izrẹl gbinna .
Dọmwandẹ ọghẹe gha rrie owa rhunmwuda emwi ne ọ sunu na , obọ mwẹ ẹre ọ ke rre . ” — 1 Ọba 12 : 21 - 24 .
*
E Jehova keghi tama e Rehoboam ne ẹi ghẹ khọn okuo .
U yayi wẹẹ ọ ghaa khuẹrhẹ ne Rehoboam lele adia nii ra ?
Irẹn ẹre ọ ka tama Ivbi izrẹl wẹẹ obọ nọ tọn ẹre irẹn khian ya mu iran .
De aro ne iran khian ghi ya gha ghee ẹre nia , deghẹ ọ ma ghi miẹn emwi ru ye uyinmwẹ isọtẹ ọghe iran ?
( Yae taa 2 Krọnikol 13 : 7 . )
Vbọrhirhighayehẹ , Rehoboam kevbe ivbiyokuo ọghẹe keghi “ họn ẹmwẹ ” ne Jehova khare , “ iran na werriegbe gha rrie owa . ”
Vbe ima miẹn ruẹ vbe ọna ?
Ọ khẹke ne ima gha họn ẹmwẹ ne Jehova , ọ gha khọn rẹn wẹẹ emwa gha zaan ima deghẹ ima ru vberriọ .
Ma gha miẹn ilekhue kevbe afiangbe ọghe Osanobua deghẹ ima họn ẹmwẹ nẹẹn . — Diut 28 : 2 .
De afiangbe ne Rehoboam ghi miẹn ?
E Rehoboam ẹre ọ ye gha kha yan uniẹn Juda kevbe Bẹnjamin . Ọ keghi bu ẹvbo nibun vbe otọ e Juda kevbe Bẹnjamin .
Ọ na vbe “ gbe odin nọ wegbe ” ga ẹvbo nibun nọ ghaa kha yan .
( 2 Krọ 11 : 5 - 12 ) Nọ ghi ru ekpataki sẹ ọre ne ọ na họn ẹmwẹ ne Jehova vbe ẹghẹ eso .
Ivbi Izrẹl nibun vbe uniẹn ne igbe nọ rre odẹ okuọ na wa suẹn gha ga ẹbọ , rhunmwuda ọni , iran ni mwẹ ẹkhọe ata vbọ na ya egbe bae Rehoboam .
Iran na ye gha ke ẹvbo iran rre , do gha ga e Jehova vbe Ọgua Osa nọ rre Jerusalem .
( 2 Krọ 11 : 16 , 17 ) Vbene ẹmwata , arriọba ọghe Rehoboam keghi khian nọ digiẹ rhunmwuda ne ọ na họn ẹmwẹ ne Jehova .
Arriọba ọghe Rehoboam ghi deziẹn nẹ , ọ keghi ru ai ghẹ ru .
Ọ ma ghi gha lele iyi ọghe Jehova , ẹbọ ẹre ọ ghi gha ga .
Vbọ yae yin uyinmwẹ vbenian ?
Iyẹe ne ovbi Amọn ẹre ọ yae fiyekegbe Jehova ra ?
( 1 Ọba 14 : 21 ) Ima ma rẹn , sokpan emwi ne ima rẹnrẹn ọre wẹẹ , te uniẹn Juda kevbe Benjamin deba re vbe ebọ ne a ga .
Rhunmwuda ozere ne ọ do na , Jehova keghi gie Sisiak , nọ ghaa re ọba Igipt , khọnmiotọ yaẹn ẹvbo nibun vbe otọ e Juda , agharhemiẹn wẹẹ , e Rehoboam ka gbe odin lẹga re nẹ ! — 1 Ọba 14 : 22 - 24 ; 2 Krọ 12 : 1 - 4 .
Te Sisiak ne ọba Igipt ye vbe mu okuo sẹ Jerusalẹm ne ẹguae ọghe Rehoboam ye .
Irẹn vbe ivbiyokuo ẹre ghi sẹ evba , emwi hia na gele lighi .
Evba nii ẹre akhasẹ ighẹ Siemaia na tama e Rehoboam kevbe avbe olotu e Juda emwi ne Jehova khare : “ Wa fi iyeke gbe mwẹ nẹ , banbanna nian , mẹ vbẹ sẹ uwa rae ne Sisiak . ”
De emwi ne Rehoboam ghi ru vbe ọ họn ẹmwẹ na ?
E Baibol keghi kha wẹẹ : “ Ọba kevbe avbe ọkaolotu ni keghi miẹn kue wẹẹ iran ru orukhọ .
Iran keghi kha wẹẹ , ‘ Emwi ne Nọyaẹnmwa ru na , ọ ru ẹre ẹse . ’ ”
Ọna ẹre ọ ghi zẹe ne Rehoboam kevbe Jerusalẹm ma na guọghua . — 2 Krọ 12 : 5 - 7 , 12 .
E Rehoboam ẹre ọ ye gha kha yaẹn arriọba e Juda ya sẹ ẹdẹ ne ọ wu .
Vbene ọ te wu , ọ keghi ru izọhẹ nibun ne ivbi ẹre nikpia ne iran ghẹ mieke na sọtẹ daa Abaija ne irẹn hoo nọ ghaa re ọba vbe irẹn gha ghi wu nẹ .
( 2 Krọ 11 : 21 - 23 ) Ẹwaẹn rre emwi ne Rehoboam ru na . Ọ ma loo ẹwaẹn vbenian vbe ọ da la ukpo ọba .
Ọ mwẹ ẹghẹ eso ne Rehoboam ya ru emwi esi sokpan , ọ ma miẹn akueyi ọghe Osanobua .
E Baibol keghi kha wẹẹ : “ Emwi dan ẹre ọ ru . ”
Vbọzẹe ?
Rhunmwuda , ọ ma ya ekhọe hia ga e Jehova . — 2 Krọ 12 : 14 .
E Rehoboam ma gu e Jehova gha mu obọ vbe na ghee Devid ne erhae nọkhua
Vbe ima miẹn ruẹ vbe okha ọghe Rehoboam ?
Ọ mwẹ ẹghẹ eso ne ọ ya ru emwi nọ maan , ọ vbe họn ẹmwẹ ne Jehova vbe ẹghẹ eso .
Sokpan , ọ ma gu e Jehova gha mwẹ asikẹgbe ne khuankhuankhuan . Ọ ma vbe gha ya ekhọe hia lele iyi ọghe Jehova .
Ọna ẹre ọ zẹe ne ọ na suẹn gha ga ẹbọ .
U sẹtin gha mwẹ inọta vbenian vbe ekhọe : ‘ Ẹghẹ ne Rehoboam ya lele adia ọghe Osanobua , te ọ gele ro iro fi uyinmwẹ werriẹ ra , te ọ gele gbe ima rẹn ye abakuru ne ọ ru ra , ra emwa ọvbehe ẹre ọ wẹẹ ne ọ ru vberriọ ? ’
( 2 Krọ 11 : 3 , 4 ; 12 : 6 ) Ọ ghi khian enọwanrẹn nẹ , ọ na werriegbe suẹn gha rraa uhi e Jehova .
Te ọ wa lughaẹn ne erhae nọkhua ighẹ Ọba e Devid .
Ẹi re te Devid ma ru orukhọ , sokpan ọ keghi ro iro fi uyinmwẹ werriẹ , ọ gele rhiẹre ma wẹẹ irẹn hoẹmwẹ e Jehova , erriọ vbe ya rhiegba ye ugamwẹ ẹmwata . — 1 Ọba 14 : 8 ; Psm 51 : 1 , 17 ; 63 : 1 .
Emwi bun ne ima miẹn ruẹ vbe okha ọghe Rehoboam .
Emwi esi nọ deghẹ ima sẹtin gha kpemehe emwi ne egbe ima gualọ vbe odẹ ọghe ikpakpa .
Ọ wa vbe khẹke ne ima gha ru iyobọ nọ khẹke ne emwa ọvbehe .
Sokpan ne ima mieke na miẹn afiangbe vbe obọ e Jehova , te ọ khẹke ne ima mu ugamwẹ ọghẹe ye okaro vbe arrọọ ọghe ima .
Ne ima mieke na sẹtin mu ugamwẹ e Jehova ye okaro vbe arrọọ ọghe ima , te ọ khẹke ne ima ya ekhọe hia hoẹmwẹ ọnrẹn .
Zẹ vbene a ya si ye erhẹn , ne ẹi ghẹ mieke na dọ yọ , erriọ vbe khẹke ne ima gha tie Baibol vbe ẹghẹ hia , ma ghi gha ru erria yan rẹn , ma ghi vbe gha na erhunmwu vbe ẹghẹ hia ne ahoẹmwọmwa ne ima mwẹ daa Osanobua ghẹ mieke na worua .
( Psm 1 : 2 ; Rom 12 : 12 ) Ahoẹmwọmwa ne ima mwẹ ne Jehova ẹre ọ khian gha ya ima ru emwi ni ya ẹko rhiẹnrhiẹn ọnrẹn , ẹre ọ khian vbe ya ima gha ro iro fi uyinmwẹ werriẹ vbe ima gha ru orukhọ .
Ahoẹmwọmwa na , ẹre ọ khian ya ima lughaẹn ne Rehoboam , nọ ma deziẹn vbe ugamwẹ ẹmwata . — Jud 20 , 21 .
Rhunmwuda ne Solomọn ma na ghi gha ya ẹkoata ga e Jehova , e Jehova keghi tae yotọ wẹẹ , a gha ghae arriọba ọghẹe ye ihe eva . — 1 Ọba 11 : 31 .
“ KOYỌ !
Vbọ ye hẹ ? ”
Ẹi mwẹ u ma he tuẹ ọmwa vbenian ẹdẹ .
Ugbẹnso , a gha tuẹ ọmwa nẹ , a ghi so ọre obọ , a sẹtin vbe muẹn dede .
Odẹ ughughan ẹre a ya tuẹ vbe ehe ughughan . Vbọrhirhighayehẹ , otuẹ ọre otuẹ .
Vbe ihe eso , emwa i ya aro nọ maan ghee ọmwa ne ẹi tuẹ ọmwa ra ne ẹi khuẹnniẹn vbe a gha tuẹ ọre .
Ọmwa ne ẹi mwẹ uyinmwẹ ra ne ẹi zẹ ye ọmwa re ẹre a tie ọmwa vberriọ .
Sokpan , ẹi re emwa hia ẹre ọ gua tuẹ .
Ekhue ẹre ọ si ẹre ne emwa eso i na tuẹ ọmwa .
Rhunmwuda ekhue , ọ keghi lọghọ emwa eso ne iran tuẹ emwa ni ke otọ ẹvbo ọvbehe rre , emwa ni diẹn iran , ra emwa ni mwẹ ukpo nọ yo .
Ekhue i vbe gi ikpia eso tuẹ ikhuo , erriọ vbe ye ne ikhuo eso .
Vbọrhirhighayehẹ , otuẹ sẹtin biẹ ọmọ esi .
U sẹtin nọ egbuẹ ọta vbenian : ‘ De vbene otuẹ ya biẹ ọmọ esi hẹ ?
De emwi ne I gha miẹn ruẹ vbekpae otuẹ vbuwe Ẹmwẹ Osanobua ? ’
E Kọniliọs ọre ọmwa nokaro ne ẹi re ovbi e Ju nọ do deba iko ọghe Ivbiotu e Kristi .
Vbe Pita gbe ọbokhian nẹẹn , ọ keghi kha wẹẹ : “ Aro ọkpa ọre Osanobua ya ghee emwa hia . ”
( Iwinna 10 : 34 ) Ẹghẹ eso ghi gberra nẹ , e Pita na vbe kha wẹẹ , Osanobua “ hoo ne emwa hia fiwerriẹ hin orukhọ iran rre . ”
( 2 Pita 3 :⁠ 9 ) Ma sẹtin gha roro ẹre wẹẹ emwa ni da miẹn odẹ ọghe emwata yi ẹre Pita guan kaẹn mwa , sokpan e Pita ẹre ọ ye vbe rhie igiọdu na ne Ivbiotu e Kristi hia .
Ọ wẹẹ : “ Wa gha daa ne emwa hia , wa gha hoẹmwẹ ivbi iyayi ne iho uwa . ”
( 1 Pita 2 : 17 ) Ọna rhiema wẹẹ , te ọ khẹke ne ima gha tuẹ emwa hia ọ gha khọn rẹn wẹẹ , otọ ẹvbo ọvbehe ẹre iran ke rre .
Ma ghaa tuẹ emwa ọvbehe , te ima rhiẹre ma wẹẹ ima hoẹmwẹ iran .
Ukọ e Pọl keghi tama etẹn vbe iko e Rom wẹẹ : “ Wa gha rhan obọ miẹn egbe . . . zẹ vbene Kristi rhan obọ miẹn uwa . ”
( Rom 15 :⁠ 7 ) Ọ mwẹ etẹn eso ni wa gha rhie igiọdu ne Pọl .
E Pọl ma mianmian iyobọ ne iran ru ne irẹn hiehie .
Deghẹ ọmwa vbe Pọl ghaa gualọ igiọdu , inu ghi nọ ne ima vbe ẹdẹnẹrẹ ni werriẹ aro daa isievẹn ọghe Esu ne oghian ima ? ​ —⁠ Kọl 4 : 11 ; Arhie 12 : ​ 12 , 17 .
Otuẹ sẹtin mu ọmwa orhiọn sotọ sokpan e Baibol ya ima rẹn wẹẹ , ọ mwẹ odẹ ọvbehe ne otuẹ na vbe ru ekpataki .
Ọ ghi bu ẹghẹ ne a khian ya biẹ Jesu vbe agbọn , Osanobua keghi gie odibo ọkpa gie Meri .
Odibo nii keghi tama e Meri wẹẹ : “ Ọfunmwegbe nọ nuẹn .
Nọyaẹnmwa yaba ruẹ . ” Otuẹ na keghi kpa e Meri odin rhunmwuda ọ ma rẹn emwi nọ demu .
Evba nii ẹre odibo nii na tama e Meri wẹẹ : “ Ghẹ mu ohan Meri , Osanobua ru ruẹ ẹse nẹ . ”
Ọ keghi tama e Meri wẹẹ , Osanobua mwamwa rẹn nẹ wẹẹ , wẹ ne Meri ẹre ọ khian hanmwa Mẹzaia biẹ .
Orhiọn e Meri keghi sotọ , ẹre ọ na kha wẹẹ : “ Ọguọmwadia ọre I khin , gi ẹre gele sẹ vbe egbe mwẹ vbe ne u khare na . ” ​ —⁠ Luk 1 : ​ 26 - 38 .
Ukpamuyọmọ nọ hiunsi ẹre odibo nọ do gie uhunmwu nii wa gha mwẹ , ọrheyerriọ , ọ ma ya aro tila Meri rua rhunmwuda ọmwa nọ ma gba nọ .
Irẹn ẹre ọ ka tuẹ Meri .
Vbe ima miẹn ruẹ vbe igiemwi esi na ?
Ọ khẹke ne ima gha tuẹ emwa vbe ẹghẹ hia , ma vbe gha rhie igiọdu ne iran .
Ifiẹmwẹ kherhe ne ima ya tuẹ etẹn sẹtin ya iran gha mwẹ ilẹkẹtin wẹẹ , ọkpa vbe usun eguọmwadia e Jehova ẹre iran gele khin .
E Pọl keghi do rẹn etẹn nibun vbe avbe iko ni rre Asia Mainọ kevbe Europe .
Ọ wa gio tuẹ iran nibun .
A hae eni etẹn eso vberrriọ ye ugan vbe ebe Rom uhunmwu ẹnrẹn 16 .
Ọ ya unu kaẹn ọtẹn nokhuo ọkpa ne a tie ẹre Fibi .
Ọ na tama etẹn wẹẹ : “ Wa rhan obọ miẹn ọnrẹn vbe eni Nọyaẹnmwa zẹ vbene ọ khẹke emwa Osanobua , wa ghi ru iyobọ ne ọ rhirhi nọ uwa re nẹẹn .
Ọ vbe gio otuẹ Priska kevbe Akuila .
Ẹi re Pọl ọkpa ẹre ọ gie na tuẹ iran .
Etẹn ni rre Asia Mainọ kevbe Europe vbe gio otuẹ iran .
E Pọl vbe gio otuẹ etẹn eso ne ima ma zẹdẹ rẹn vbe ẹdẹnẹrẹ vbe na ghee Ẹpaonetọs .
Ọ vbe gie na tuẹ Trifaena kevbe Trifosa , ikhuo ni rhiegba ye iwinna Enọyaẹnmwa .
E Pọl wa gele gio otuẹ etẹn nikpia kevbe etẹn nikhuo . ​ —⁠ Rom 16 : ​ 1 - 16 .
Ẹi mwẹ ọyẹnmwẹ ma gha sẹ etẹn na rhunmwuda vbene Pọl ya gio otuẹ iran .
Ọ sẹ nọ gha ya ahoẹmwọmwa ne iran mwẹ daa egbe wegbe sayọ .
Otuẹ nii wa rhie igiọdu ne etẹn nii , ọ vbe ya iran deziẹn vbe odẹ ọghe orhiọn .
Vbene ẹmwata , otuẹ vberriọ , nọ rhiema wẹẹ ma mwẹ ẹmwẹ etẹn ima vbe ekhọe keghi ya akugbe ọghe eguọmwadia Osanobua wegbe sayọ .
Ọ mwẹ asẹ ọkpa ne Pọl la oko sẹ Puteoli . Evba ẹre ọ ghi ke kpa gha rrie Rom .
E Pọl ghi sẹ Rom , etẹn eso na do tuẹ ọre .
E Pọl ghi beghe iran vbe umọdia , “ ọ na kpọnmwẹ Osanobua , orhiọn keghi la ẹre iwu . ”
( Iwinna 28 : ​ 13 - 15 ) Ma gha muẹnmuẹn ogiẹ daa ọmwa ra ma na fieghe obọ daa re , otuẹ vbe nọ .
Otuẹ vberriọ sẹtin rhie ẹrhiọn ye ọmwa ne iro han rẹn iwu .
Ọ mwẹ ẹghẹ ne etẹn eso ya gha yin uyinmwẹ ọghe emwa ni rre uwu agbọn , rhunmwuda ọni , e Jems keghi rhie adia nọ khẹke ne iran .
( Jems 4 :⁠ 4 ) Gi ima rhie aro tua ẹmwẹ ne Jems ya suẹn ibude ne ọ rhie ne iran :
“ E Jems ne ọguọmwadia Osanobua , kevbe ọghe Nọyaẹnmwa Jesu Kristi ; ọre ọ gbẹn ebe na rre .
I tuẹ emwa Osanobua hia ni tagha gba uhunmwu otọ agbọn hia . ”
( Jems 1 :⁠ 1 ) Yerẹro wẹẹ , te Jems ka tuẹ etẹn nii , ọ ke rhie ibude ne iran .
Ọna ẹre ọ zẹe ne etẹn nii na ya ekhọe hia miẹn adia nii yi rhunmwuda , e Jems ya unu kaan rẹn wẹẹ , ọguọmwadia Osanobua ẹre irẹn vbe khin .
Ọna rhie ma wẹẹ , otuẹ sẹtin kie ẹkpotọ ye adia ra ibude ne a rhie ne ọmwa .
Ọ ma khẹke ne otuẹ ọghe ima gha re ọghe ukpunu .
Ahoẹmwọmwa ẹre ọ khẹke ne ọ gha gua ima kpa ya tuẹ emwa ọvbehe , ọ gha khọnrẹn wẹẹ emwa i gbọyẹmwẹ yọ .
( Mat 22 : 39 ) Ọtẹn nokhuo ọkpa vbe Ireland keghi lae Ọgua Arriọba vbe iko khian ghi wa suẹn .
Zẹ vbene ọ wa ya khirhi lae uwu Ọgua Arriọba , ọtẹn nokpia ọkpa keghi muẹnmuẹn ogiẹ daa re , ọ na kha wẹẹ : “ Ọbokhian .
U wa hia ne u na rrie iko vbe ẹrẹna . ”
Ọtẹn nokhuo nii keghi tota .
Uzọla eso ghi gberra nẹ , ọtẹn nokhuo nii keghi tama ọtẹn nokpia nii wẹẹ , “ Ọ mwẹ ọlọghọmwa eso ne I la gberra vbe asẹ na .
Ima khian te rrie iko vbe ẹdẹrriọ rhunmwuda ẹko ma zẹdẹ gha rhiẹnrhiẹn mwẹ .
Ii khian ghi ye emwi nibun rre ne a tae vbe iko vbe ẹdọ , sokpan , I ma mianmian otuẹ nii .
Ọ keghi wa mu mwẹ orhiọn sotọ .
U ru ẹse . ”
Ọtẹn nokpia nii ma te rẹn wẹẹ , otuẹ nii gha biẹ ọmọ esi .
Ọtẹn nọkpia nii keghi kha wẹẹ , I ghọghọ wẹẹ I tuẹ ọre vbe ẹdẹrriọ .
Ẹko keghi wa rhiẹnrhiẹn ọnrẹn ye ẹmwẹ ne ọtẹn nokhuo nii khare .
Solomọn keghi kha wẹẹ : “ Rhie igho ruẹ ye ẹki urria ne a do , u gha miẹn ere vbọ ẹdọkpai - khẹdọkpa . ”
( Asan 11 :⁠ 1 ) Ma gha gele gha mwẹ ọghọ , ma na gha ya ekhọe hia tuẹ etẹn ne a gba ga , te ima mu uyi ye iran egbe , ma tobọ ima vbe gha sọyẹnmwẹ .
Nọnaghiyerriọ , ma ghẹ mianmian wẹẹ , otuẹ wa gele ru ekpataki .
© 2018 Watch Tower Bible and Tract Society of Pennsylvania
EFOTO NỌ RRE ODARO EBE NA :
Etẹn nikhuo eva gha kporhu ma okpia nọ khiẹn emwi vbe ẹvbo ne a tie ẹre Montevideo vbe Uruguay
ETẸN NI YA IYẸN WEWE
ETẸN NI YA IYẸN WEWE
EMWA NI RRIE UGIE AYERE ỌGHE UWU E KRISTI ( 2017 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .

“ I mu igiodẹ ruẹ roro . ” — PSM 119 : 99 .
IHUAN : 127 , 88
De vbene ekhọe ọguọmwaziro ya re emadogua nọ dia ima ?
Vbọzẹe ne ọ na khẹke ne ima gha gbọyẹmwẹ ye uhi Osanobua ?
De vbene alaghodaro ne ima mwẹ vbe odẹ ọghe orhiọn ya dekaẹn ekhọe ọguọmwaziro ọghe ima hẹ ?
De emwi nọ ya ima hiunsi sẹ aranmwẹ oha ?
EMWI nọ ya ima hiunsi sẹ aranmwẹ oha ọre ekhọe ọguọmwaziro ne Osanobua ya wee ima .
Vbe Adam kevbe Ivi rraa uhi e Jehova , ekhọe ọguọmwaziro ọghe iran na gha fi iran uwẹnrhiẹn , rhunmwuda ọni , iran na ya lẹre .
Ọna rhiema wẹẹ , vbe Osanobua yi Adam ẹre ọ na yi ekhọe ọguọmwaziro ye uwu Adam .
Vbọzẹe ne a na ya ekhọe ọguọmwaziro ọghomwa gie kọmpas ?
( Ghee efoto nọ rre omuhẹn . )
Te emwa ne ekhọe ọguọmwaziro ọghe iran i winna ẹse ye vbe na ghee okọ ẹzẹ ne emadogua ne a ya dia re ( kọmpas ) i winna ẹse .
Ọ sẹtin zẹ ẹbe deghẹ emadogua ne a ya dia okọ ẹzẹ iwinna ẹse .
Ẹhoho kevbe ulẹmwẹ amẹ ọghe okun sẹtin bi okọ nii ghee ihan .
E kọmpasi nọ winna ẹse keghi ru iyobọ ne oziguẹ ya dia okọ ẹzẹ ye uviẹn .
Te ekhọe ọguọmwaziro ọghọmwa ye vbe emadogua nọ dia uyinmwẹ ima .
Ọ keghi re ẹwaẹn ne ima ya rẹn emwi nọ maan kevbe ne ẹi maan .
Ọ sẹtin dia ọmwa ye uviẹn nọ khẹke .
Sokpan , ne ekhọe ọguọmwaziro ọghomwa mieke na gha dia ima ẹse , ọ khẹke ne a ye Baibol dia re .
Vbọ kẹrikian deghẹ ekhọe ọguọmwaziro i winna ẹse ?
Deghẹ ekhọe ọguọmwaziro ọghe ima i winna ẹse , ẹi ya obọ sekhae ne ima vbe ima ghaa ziro dan .
( 1 Tim 4 : 1 , 2 ) Ekhọe ọguọmwaziro vberriọ keghi mu ọmwa rẹrẹ . Ọ gha “ tie emwi dan emwi esi . ”
( Aiz 5 : 20 ) Jesu keghi gi erhuanegbe ẹre rẹn wẹẹ : “ Ẹghẹ dee ne ọmwa ne ọ de uwa izigha gha na roro ighẹ Osanobua ọre irẹn ya ehia ga . ”
( Jọn 16 : 2 ) Egbe iziro vbenian ẹre emwa ni gbe Stivin rua ghaa mwẹ . Emwa nibun ye mwẹ iziro vbenian do fi ẹghẹ na .
( Iwinna 6 : 8 , 12 ; 7 : 54 - 60 ) Iziro ọghe emwa vberriọ ma zẹdẹ gba rhunmwuda , ozere kevbe izigha ne iran do i ya ẹko rhiẹnrhiẹn Osanobua .
Sokpan , iran mwẹ ọnrẹn vbe orhiọn wẹẹ Osanobua ẹre iran yae ga .
( Ẹks 20 : 13 ) Te ekhọe ọguọmwaziro ọghe emwa vbenian wa gele winna ghee ihan .
De emwi nọ khẹke ne ima ru ne ekhọe ọguọmwaziro ọghe ima mieke na gha winna ẹse ?
De emwi nọ khẹke ne ima ru ne ekhọe ọguọmwaziro ọghe ima mieke na gha winna ẹse ?
Avbe uhi kevbe ilele ni rre Ẹmwẹ Osanobua keghi re “ ne a ya maa emwa emwi ẹmwata , ne a ya gbe ọmwa hin ọkhọ rre , ne a ya rhie emwi ne a ma ru ẹse ye vbe ne ọ te kei yi , kevbe ne a ya bu ọmwa ude ne a gha yin ẹse . ”
( 2 Tim 3 : 16 ) Nọnaghiyerriọ , ma ghaa tie Baibol vbe ẹghẹ hia , ma na gha ru erria yan rẹn , ima na vbe gha rhiẹre ye uyinmwẹ vbe arrọọ ọghe ima , ekhọe ọguọmwaziro ọghe ima ghi gha winna ẹse , ọ vbe gha dia ima ye uviẹn nọ khẹke .
Nia , gi ima ziro yan vbene ima gha ya sẹtin ya avbe uhi kevbe ilele ọghe Jehova dia ekhọe ọguọmwaziro ọghomwa .
5 , 6 .
De afiangbe ne ima miẹn vbe ima ghaa lele uhi Osanobua ?
Ne ima mieke na gha miẹn ere vbe uhi Osanobua , te ọ khẹke ne ima gha gbọyẹmwẹ yọ , ẹi re ne ima gha tie ẹre kẹkan .
E Baibol khare wẹẹ : “ Wa gie emwi dan gha sọnnọ uwa , wa gie emwi esi gha yẹẹ uwa . ”
( Emọs 5 : 15 ) Vbe ima khian ya sẹtin gha lele adia na hẹ ?
Te ọ khẹke ne ima gha ya aro ne Jehova ya ghee emwi ghee ẹre .
Vbe igiemwi , gia kha wẹẹ u i vbiẹ ẹse vbe asọn .
Rhunmwuda ọni , ọbo ebo nọ gbaroghe ruẹ keghi tama ruẹ aro evbare ne u khian gha re , aro iku isasa egbe ne u khian gha ku kevbe afiwerriẹ eso ne u gha ru vbe arrọọ ruẹ .
U ghi lele adia na , u na do gha vbiẹ ẹse .
Ẹi mwẹ u ma gbọyẹmwẹ ye iyobọ ne obọ ebo nii ru nuẹn .
Erriọ uhi ọghe Osanobua vbe ye ne ima . Ma ghaa lele avbe uhi na , ma i miẹn ikuanegbe ne orukhọ si ye ọmwa egbe .
Ma ghi do gha mwẹ adogbannọ vbe arrọọ ọghe ima .
Vbe igiemwi , e Baibol wẹẹ ne ima ghẹ rra , ne ima ghẹ si uma dan , ne ima ghẹ taa ohoghe , ne ima ghẹ gu orhiọn dan mu obọ kevbe ne ima gha gbaengbe ne oghẹ .
( Tie Itan 6 : 16 - 19 ; Arhie 21 : 8 ) Ma ghaa lele avbe adia na , afiangbe nọkhua ẹre ima miẹn vbọ .
Ọna ẹre ọ ghi ya ima gbọyẹmwẹ ye uhi Osanobua , ọ ghi vbe ya ima họemwẹ Osanobua sayọ .
De vbene okha ni rre Baibol ya ru iyobọ ne ima hẹ ?
Okha nibun ọghe eguọmwadia Osanobua ni rri oya rhunmwuda uhi Osanobua ne iran rra re wa bun vbe Baibol .
Igiemwi ọghe iran sẹ nọ gha ya ima gha mwẹ ẹwaẹn ne ima ghẹ mieke na rri egbe oya ne iran re .
Ebe Itan 1 : 5 , NW khare wẹẹ : “ Ọmwa nọ waan ẹre ọ rhie ibude . ”
Vbene ẹmwata , ibude nọ ghi maan sẹ ẹre ima miẹn vbe obọ Osanobua .
Vbe igiemwi , muẹn roro oya ne Devid re rhunmwuda ne ọ na gu e Batsiẹba ru emwi ọdọ vbe amwẹ .
( 2 Sam 12 : 7 - 14 ) Ma ghaa ru erria yan ako na vbe Baibol , ma sẹtin nọ egbe ima ọta vbenian : De emwi ne Devid gha te ru vbe ọ bẹghe Batsiẹba ?
I gha miẹn edanmwẹ vberriọ , I gha sẹtin lae gberra ra ?
I gha lẹfua vbe na ghee Josẹfi ra , ra I gha de ye edanmwẹ nii vbe na ghee Devid ?
( Gẹn 39 : 11 - 15 ) Ma ghaa ru erria yan ẹbe nọ kẹrikian vbe ima gha ru orukhọ , emwi dan ghi do gha sọnnọ ima .
8 , 9 . ( a ) De iyobọ ne ekhọe ọguọmwaziro ọghe ima ye ne ima ?
( b ) De vbene ilele ni rre Baibol kevbe ekhọe ọguọmwaziro ọghomwa ya winna kugbe hẹ ?
A sẹtin miẹn wẹẹ ima i mwẹ obọ vbe uyinmwẹ dan ni sọnnọ e Jehova .
Sokpan de emwi nọ khẹke ne ima ru vbe nọ dekaẹn emwi eso ne Baibol ma wa mu awua yi ?
Vbe ima khian ya rẹn emwi nọ khẹke ne ima ru nọ gha ya ẹko rhiẹnrhiẹn e Jehova ?
Ma ghaa rre ihe vbenian ẹre ekhọe ọguọmwaziro ọghomwa nọ dia ima zẹ vbene ọ gua ilele ọghe Baibol ro khian na ru iyobọ ne ima .
Rhunmwuda ne Jehova na hoẹmwẹ ima , ilele hia ni rre Baibol keghi re nọ dia ekhọe ọguọmwaziro ọghe ima .
E Jehova keghi kha wẹẹ : ‘ Mẹ ọrọre Nọyaẹnmwa ne Osanobua uwa , ọmwa ne ọ maa uwa emwi ne agbọn mieke na maan uwa , ne ọ vbe su uwa lele odẹ ne uwa gha la . ’
( Aiz 48 : 17 , 18 ) Ma gha gele gha ru erria yaẹn ilele ni rre Baibol , ekhọe ọguọmwaziro ọghe ima ghi do gha winna ẹse .
Ẹghẹ nii , ọ gha dia ima ya ru azẹ nọ khẹke .
Vbọ re ilele ? De odẹ ne Jesu ya rhiẹre ma wẹẹ irẹn gele rẹn ilele ni rre Baibol ?
Ilele keghi re ẹmwata ne uhunmwu ẹmwẹ nọ dia iziro kevbe uyinmwẹ ọghe ima .
Ne ima mieke na gele rẹn ilele nọ ginna uhi Osanobua , ọ khẹke ne ima ka rẹn aro ne ọ ya ghee emwi kevbe evbọzẹe ne ọ na yi uhi nii .
Vbe Jesu rre agbọn , ọ keghi maa erhuanegbe ẹre ilele nibun , ni gha ya iran rẹn emwi nọ kẹrikian vbe iran gha yin uyinmwẹ eso .
Vbe igiemwi , ọ keghi gi iran rẹn wẹẹ , ohu sẹtin si igbinnoguo kevbe wẹẹ , ọmwa ne aro ọre viẹn ye okhuo ra okpia sẹtin fi owẹ ye oha .
( Mat 5 : 21 , 22 , 27 , 28 ) Nọnaghiyerriọ , ne ekhọe ọguọmwaziro ọghomwa mieke na gha winna ẹse , te ọ khẹke ne ima gha ya ilele ni rre Baibol dia re .
Ẹghẹ nii , ma ghi sẹtin gha rhie uyi gie Osanobua . — 1 Kọr 10 : 31 .
Ovbiotu e Kristi nọ wẹro vbe odẹ ọghe orhiọn keghi gbarokotọ ne ẹi ghẹ ya ru emwi nọ gha rhua emwa ọvbehe owẹ ( Ghee okhuẹn 11 , 12 )
De odẹ ne ekhọe ọguọmwaziro ọghe ima ya lughaẹn ne egbe ?
Ugbẹnso , etẹn eva sẹtin gha mwẹ iziro nọ lughaẹn vbe emwi eso , ọ gha khọnrẹn wẹẹ ilele ni rre Baibol ẹre ọ dia ekhọe ọguọmwaziro ọghe iran .
Vbe igiemwi , ọ sẹtin gha re ẹmwẹ ayọn nọ wegbe ne a daa .
E Baibol ma wẹẹ ne ima ghẹ zẹdẹ da ayọn .
Ọ wẹẹ ne a gha da re ye oreghe . Sokpan , e Baibol gbikhaẹn ye ayọn ne a da gbe egbe .
( Itan 20 : 1 ; 1 Tim 3 : 8 ) Nọnaghiyerriọ , ọ mwẹ emwi ọvbehe nọ khẹke ne Ovbiotu e Kristi nọ daa ayọn ye oreghe gha yerre ra ?
Ẹn !
Ọ khẹke nọ yerre wẹẹ , ọ mwẹ etẹn eso ne ekhọe ọguọmwaziro ọghe iran ma kue yọ , ne iran gha daa ayọn nọ wegbe .
Rhunmwuda ọni , ọ khẹke ne ọtẹn nọ da ayọn ye oreghe gha begbe ne ẹi ghẹ ya rhua iran owẹ .
De emwi ne ima miẹn ruẹ vbe ẹmwẹ ibude nọ rre ebe Rom 14 :⁠ 21 ?
Ibude ne Pọl rhie ne etẹn vbe Rom rhiẹre ma wẹẹ , ọ khẹke ne ima gha begbe ne ima ghẹ ya rhua emwa ọvbehe owẹ .
Ọ keghi kha wẹẹ : “ Emwi ne ọ kere ne a gha ru ọrọre ne a ghẹ rri emiowo ra ne a da ayọn , ra ne a ru emwi ke emwi ne ọ gha mu ọtuẹn gbe otọ . ”
( Rom 14 : 21 ) Ma sẹtin gha mwẹ asẹ ne a ya ru emwi eso , sokpan te ọ khẹke ne ima muegbe ne ima ya sẹ emwi eso rae deghẹ ọ gha rhua emwa ọvbehe owẹ .
Vbene etẹn eso te do rẹn odẹ ọghe ẹmwata , iran ka gha daa ayọn gbe egbe .
Nia , iran i ghi zẹdẹ da ayọn nọ wegbe .
Ọ ma zẹdẹ khẹke ne ima ru emwi nọ gha ye etẹn vbenian werriegbe suẹn ayọn na da gbe egbe .
Emwi vberriọ sẹtin zẹ ẹbe .
( 1 Kọr 6 : 9 , 10 ) Nọnaghiyerriọ , deghẹ ọtẹn nọ do tuẹ ima na wẹẹ irẹn i da ayọn nọ wegbe , ọ ma zẹdẹ khẹke ne ima gha kpikpi ẹre nọ da .
De igiemwi esi ne Timoti rhie yotọ ?
Vbe Timoti rre odẹ ukpo 20 , ọ keghi kue ne a rhuẹ ọre .
Ẹi re obalọ ne kherhe ẹre arhuẹ nii si yọ re egbe .
Vbọ ye Timoti kue yọ ne a rhuẹ ọre ?
Ne ẹi ghẹ mieke na rhua Ivbi e Ju owẹ , vbe ẹghẹ ne ọ khian ya gha kporhu ma iran .
Ekhọe vbenian ẹre ukọ e Pọl vbe gha mwẹ .
( Iwinna 16 : 3 ; 1 Kọr 9 : 19 - 23 ) Vbene a ghee Timoti , u muegbe ne u ya gha mu ọghe emwa ọvbehe ye okaro ra ?
14 , 15 . ( a ) De vbene ima ya rhiẹre ma wẹẹ ima mwẹ alaghodaro vbe odẹ ọghe orhiọn ?
( b ) De vbene alaghodaro ne ima mwẹ vbe odẹ ọghe orhiọn ya dekaẹn ahoẹmwọmwa ne ima mwẹ daa emwa ọvbehe ?
Zẹvbe Ivbiotu e Kristi , odaro ẹre ọ khẹke ne ima gha ru ghee vbe odẹ ọghe orhiọn , ma ghi vbe gha mwẹ irẹnmwi nọ dinmwi vbekpae Kristi .
( Hib 6 : 1 ) Ọna i re iwinna ẹdẹ ọkpa sokpan , ma i khian gi egbe wọọ .
Ne ima do gha re emwa ni wẹro vbe odẹ ọghe orhiọn , te ọ khẹke ne ima gha mwẹ irẹnmwi sayọ kevbe azamemwi .
Ona ẹre ọ zẹe , ne otu na yae ha ima ehọ vbe ẹghẹ hia ne ima gha tie Baibol ẹdẹgbegbe .
( Psm 1 : 1 - 3 ) Uwẹ tie Baibol vbe ẹdẹgbegbe ra ?
U ghaa ru vberriọ , u do gha mwẹ irẹnmwi nọ dinmwi vbekpae uhi kevbe ilele ni rre Ẹmwẹ Osanobua .
Uhi ahoẹmwọmwa ẹre ọ ghi ru ekpataki sẹ uhi hia ne a yi ne Ivbiotu e Kristi .
Jesu keghi tama erhuanegbe ẹre wẹẹ : “ A deghẹ wa hoẹmwẹ egbe ọre emwa hia gha na rẹn wẹẹ erhuanegbe mwẹ ọre uwa khin . ”
( Jọn 13 : 35 ) E Jems ne ọtien Jesu keghi tie ahoẹmwọmwa uhi nọ ghi hiunsi sẹ uhi hia .
( Jems 2 : 8 ) Ukọ e Pọl na vbe kha wẹẹ : “ Deghẹ a mwẹ ahoẹmwọmwa nẹ , ọni ọre wẹẹ , a mu Uhi hia sẹ nẹ . ”
( Rom 13 : 10 ) E Baibol ye vbe kha wẹẹ , “ ahoẹmwọmwa ọre Osanobua khin . ”
( 1 Jọn 4 : 9 ) Ena hia ẹre ọ ya ima rẹn wẹẹ , ahoẹmwọmwa ọre akpa nọ ghi ru ekpataki sẹ .
Ahoẹmwọmwa ọghe Osanobua i re ọghe orhirhi egbe .
Ukọ e Jọn keghi kha wẹẹ : “ Vbenian ọre Osanobua ya rhiema vbene irẹn hoẹmwẹ mwa hẹ : ọ keghi gie Ovbi ẹre ukpọmọkpa gha die agbọn ne ima sẹtin lekpa ẹre gha mwẹ arrọọ . ”
( 1 Jọn 4 : 9 ) Ahoẹmwọmwa ẹre o gua e Jehova kpa ya ru emwi ke emwi .
Nọnaghiyerriọ , ma ghaa mwẹ ahoẹmwọmwa dae Jehova , e Jesu , etẹn ne ima gba ga kevbe emwa ọvbehe , te ima rhiẹre ma wẹẹ , ima mwẹ alaghodaro vbe odẹ ọghe orhiọn . — Mat 22 : 37 - 39 .
Ma ghaa ru erria yaẹn ilele ni rre Baibol , ekhọe ọguọmwaziro ọghomwa ghi do gha dia ima ya ru emwi ni ya ẹko rhiẹnrhiẹn e Jehova ( Ghee okhuẹn 16 )
Vbọzẹe ne ima na gbọyẹmwẹ ye ilele ni rre Baibol sayọ zẹ vbene ima ya mwẹ alaghodaro vbe odẹ ọghe orhiọn ?
Zẹ vbene ima ya mwẹ alaghodaro sayọ vbe odẹ ọghe orhiọn , ma ghi dọ gha gbọyẹmwẹ ye ilele ni rre Baibol sayọ . Vbọzẹe ?
Rhunmwuda emwi ọkpa ra asefẹn ọkpa ẹre uhi mobọ ginna sokpan ilele keghi rhilo ginna emwi nibun .
Vbe igiemwi , ọvbokhan kherhe ma rẹn ẹbe nọ kẹrikian vbe a ghaa gu ọse dan mu obọ , rhunmwuda ọni , evbibiẹ ọre , ghi yi uhi ne ọ gha gbogba gae ọmọ nii , ne ẹi ghẹ mieke na de ye ẹbe .
( 1 Kọr 15 : 33 ) Sokpan zẹvbe ne ọmọ nii ya waan , ọ do gha mwẹ irẹnmwi sayọ , ọ vbe sẹtin gha ru erria yan ilele ni rre Baibol .
Ẹghẹ nii , ọ ghi tobọre gha ya ilele ni rre Baibol ru azẹ ne egbe ẹre .
Ọna ẹre ọ khian ghi ru iyobọ nẹẹn ya gha zẹ ọse ni maan .
( Tie 1 Kọrinti 13 : 11 ; 14 : 20 . )
Ma ghaa ru erria yaẹn ilele ni rre Baibol , ekhọe ọguọmwaziro ọghomwa ghi do gha winna ẹse , ọ gha ya ima ru emwi ni ya ẹko rhiẹnrhiẹn e Jehova .
Vbọzẹe ne ima gha na sẹtin si agbada vbe unu tae wẹẹ ima mwẹ emwi nibun ni ru iyobọ ne ima ya gha ru azẹ ni ya ẹko rhiẹnrhiẹn e Jehova ?
E Jehova keghi kpemehe emwi hia ni ru iyobọ ne ima ya gha ru azẹ ni ya ẹko rhiẹnrhiẹn ọnrẹn .
Uhi kevbe ilele ni rre Baibol gha sẹtin ya ima khian emwa ni gbegba ni “ sẹe ne ọ gha winna iwinna ne ọ maan hia . ”
( 2 Tim 3 : 16 , 17 ) Nọnaghiyerriọ , te ọ khẹke ne ima gha gbarokotọ gualọ ilele ni rre Baibol ne ima mieke na sẹtin rẹn ‘ emwi ne Nọyaẹnmwa hoo ne ima ru . ’
( Ẹfis 5 : 17 ) Ọ khẹke ne ima gha loo emadogua ughughan ne Jehova ya otu ẹre kpemehe ẹre ne ima , vbe na ghee Watch Tower Publications Index , Research Guide for Jehovah’s Witnesses , Watchtower Library , Watchtower ONLINE LIBRARY kevbe JW Library app .
Ma ghaa loo ena vbe ima ghaa tie e Baibol ne egbe ima ra vbe iruẹmwi ẹgbẹe , ma gha wa miẹn afiangbe nọkhua vbọ .
De afiangbe ne ima khian lae miẹn deghẹ ima lele uhi kevbe ilele ọghe Jehova ?
Ma keghi miẹn afiangbe nibun vbe ima ghaa lele uhi kevbe ilele ọghe Jehova .
Ebe Psalm 119 : 97 - 100 keghi kha wẹẹ : “ A miẹn vbene l hoẹmwẹ uhi ruẹ hẹ , te I wa muẹn roro ne ebiro .
Iyi ruẹ rrọọ mwẹ ekhọe vbe ẹghẹ hia , ọ keghi ya mwẹ wan sẹ avbe eghian mwẹ .
I rẹn otọ emwi sẹ iran ni ma mwẹ emwi hia , rhunmwuda , te I mu igiodẹ ruẹ roro .
I mwẹ ẹwaẹn sẹ avbe eniwanrẹn , rhunmwuda , te I mu iyi ruẹ hia sẹ . ”
Ma ghaa zẹ ẹghẹ kọ ya ru erria yaẹn uhi kevbe ilele ọghe Osanobua , ma ghi do gha mwẹ ẹwaẹn kevbe azamemwi sayọ .
Ma gha gele gha hia vbe odẹ ke odẹ ne uhi kevbe ilele ọghe Osanobua gha dia ekhọe ọguọmwaziro ọghe ima , ma ghi do gha re emwa ni “ sẹ ihe okpia . . . vbene Kristi ye . ” — Ẹfis 4 : 13 .

“ Wa gi ukpa uwa gha ba ẹse vbe odaro agbọn , ne iran miẹn ehe na lekpae uyinmwẹ esi ne uwa yin gha rho Erha uwa . ” — MAT 5 : 16 .
IHUAN : 77 , 59
Gberra ikporhu iyẹn nọ maan ne ima kpe , de odẹ ọvbehe ne ima khian ya gi ukpa ima gha ba ?
De vbene akugbe ne ima mwẹ ya si emwa la odẹ ọghe ẹmwata hẹ ?
Vbọzẹe ne ọ na wa khẹke ne ima gha bodẹ vbe ẹdẹnẹrẹ ?
De emwi kpataki nọ ya ima sọyẹnmwẹ ?
Ọ KEGHI re emwi nọ gbe ọmwa otiti ne eguọmwadia e Jehova na muan yọ muan yọ !
Emwa ni gberra 10,000,000 ẹre ima gu tie Baibol vbe ukpo nọ lae .
Ọna rhiema wẹẹ , eguọmwadia Osanobua wa gele gi ukpa iran gha ba ẹse .
Ẹbo emwa nibun ẹre ọ vbe rrie Ugie Ayere Ọghe Uwu E Kristi ne ukpo .
Ẹkpotọ keghi kie ne iran ya ruẹ vbekpae ahoẹmwọmwa ne Osanobua rhiema vbe ọ kpemehe izọese adẹwerriegbe . — 1 Jọn 4 : 9 .
2 , 3 . ( a ) De emwi ne ẹi sẹtin mu idobo ye ukpa ọghomwa nọ “ fi wainwain ” ?
( b ) Vbe ima khian ziro yan vbe ako iruẹmwi na vbe nọ dekaẹn ẹmwẹ ne Jesu tae vbe ebe Matiu 5 : 14 - 16 ?
Urhuẹvbo ughughan ẹre eguọmwadia e Jehova zẹ vbe uhunmwu otagbọn hia .
Orheyerriọ , ọ ma mu idobo ye akugbe ne ima ya ga e Jehova .
( Arhie 7 : 9 ) Ma gha ye sẹtin gha “ fi wainwain ” vbe agbọn na , agharhemiẹn wẹẹ , urhuẹvbo ughughan ẹre ima zẹ ra ehe ughughan ẹre ima ye . — Fil 2 : 15 .
Ọ keghi rhie uyi gie Jehova ne ima na muan sayọ , ne ima na mwẹ akugbe kevbe ne ima na bodẹ .
Vbe ako iruẹmwi na , ma gha ziro yan vbene ena ya rhie uyi gie Jehova hẹ . — Tie Matiu 5 : 14 - 16 .
4 , 5 . ( a ) Gberra ikporhu iyẹn nọ maan , de odẹ ọvbehe ne ima ya gi ukpa ima ba ?
( b ) De vbene ọghọ ne ima mwẹ ya biẹ ọmọ esi hẹ ?
( Ghee efoto nọ rre omuhẹn . )
Ebe Owa Ọkhẹ nọ ladian vbe June 1 , 1925 nọ mwẹ uhunmwuta nọ khare wẹẹ “ Light in the Darkness ” keghi kha wẹẹ : “ Ọ khẹke ne ọmwa nọ ya ẹkoata ga Osanobua vbe okiekie ẹdẹ na gi ukpa ọghẹe gha ba .
Odẹ ọkpa kpataki nọ khian ya ru ọna ọre , nọ rhiegba ye iwinna ikporhu iyẹn nọ maan , ọ vbe gha mwẹ uyinmwẹ esi . ”
Vbene ẹmwata , odẹ ọkpa kpataki ne ima khian ya gi ukpa ima gha ba ẹse , ọre ne ima gha mwẹ ọghae vbe iwinna ikporhu iyẹn nọ maan .
( Mat 28 : 19 , 20 ) Odẹ ọvbehe ne ima ya rhie uyi gie Jehova ọre uyinmwẹ esi ne ima mwẹ .
Aro ọghe emwa ne ima kporhu ma kevbe avbe ilavbodẹ wa sotọ vbe egbe ima .
Ọghọ ne ima mwẹ keghi ya emwa rẹn aro emwa ne ima khin kevbe aro Osa ne ima ga .
Jesu keghi tama erhuanegbe ẹre ne iran ka gha tuẹ ọyan owa vbe iran ghaa rre ikporhu .
Ọ keghi kha wẹẹ : “ Wa gha la uwu owa , wa ghi kha wẹẹ , “ Ọfunmwẹgbe gu uwa rrọọ . ”
( Mat 10 : 12 ) Vbe ehe ne Jesu vbe erhuanegbe ẹre na kporhu , te emwa wa mu ọghọ ye erhunmwuyẹn egbe .
Ẹi re erriọ ye vbe ehe nibun vbe ẹdẹnẹrẹ .
Ọrheyerriọ , aro ima ghaa maan vbe uhunmwu , ima na vbe gha muẹnmuẹn ogiẹ vbe ima ghaa tama ọyan owa emwi nọ mu ima rre , orhiọn rẹn ghi sotọ .
Ọ khẹke ne ima gha muẹnmuẹn ogiẹ vbene ima te suẹn gha kporhu .
Etẹn nibun ni mobọ ladian vbe ikporhu adesẹ orere wa rẹn vbene ọ biẹ ọmọ esi hẹ vbe a ghaa muẹnmuẹn ogiẹ daa ilavbodẹ .
Ọ ye nibun rrie ebe ọghomwa vbe uhanhan na waa ebe yi .
Ẹkpotọ sẹtin vbe la evba kie ne ima ya kporhu ma iran .
De emwamwa ne ọdọ vbe amwẹ ni khian ọmaẹn nẹ ru ?
Ọdọ vbe amwẹ ọkpa ni khian ọmaẹn nẹ vbe England ma ghi sẹtin gha ladian vbe ikporhu .
Iran na ghi suẹn gha kporhu vbe ibare ọghe iran .
Iran ghi mwamwa ebe iyẹn ọghomwa ye eteburu vbe ibare vbe ẹghẹ ne evbibiẹ emọ ya do gha viọ ivbi iran vbe owebe nọ rre ẹdogbo nii .
Emwamwa na wa biẹ ọmọ esi . Evbibiẹ emọ gele gha viọ ebe nii .
Iran wa mobọ gha viọ Questions Young People Ask ​ —⁠ Answers That Work , Volumes 1 and 2 kevbe ebe ẹmu eso .
Ọtẹn nokhuo ọkpa nọ re arọndẹ vbe deba odọ vbe amwẹ na . Iko ọkpa ẹre iran ye .
Rhunmwuda ọghọ kevbe uyinmwẹ esi ne ọtẹn nokhuo na mwẹ , ọkpa vbuwe evbibiẹ emọ ni rre do gha viọ ivbi iran keghi kue na gha gu ẹre tie Baibol .
De iyobọ ne ima gha sẹtin ru ne erhunmwuyẹn vbe ẹdogbo ne ima ye ?
Vbọ ma he kpẹ gbe na , ọlọghọmwa ra okuo keghi ya emwa nibun lẹ hin otọ ẹvbo iran rre gha rrie otọ evbọ ọvbehe .
De vbene ima gha ya sẹtin ru iyobọ ne emwa vberriọ vbe odẹ ọghe orhiọn ?
Ma sẹtin ka ruẹ vbene iran ya tuẹ hẹ .
JW Language app gha ru iyobọ ne ima .
Ma sẹtin vbe ruẹ ifiẹmwẹ eso vbe urhuẹvbo iran nọ gha ya iran gha mwẹ ẹkorhiẹnrhiẹnmwẹ ye ikporhu iyẹn nọ maan ọghe Arriọba .
Ma sẹtin vbe gi iran rẹn wẹẹ , iran gha miẹn ebe kevbe vidio ọghomwa vbe urhuẹvbo iran vbe jw.org . — Diut 10 : 19 .
8 , 9 . ( a ) De iyobọ ne ima miẹn vbe iko ne ima yo vbuwe uzọla ?
( b ) De iyobọ nọ khẹke ne evbibiẹ emọ gha ru ne ivbi iran ?
E Jehova ẹre ọ kpemehe iko ọghe Uyinmwẹ Kevbe Iwinna Ọghe Ima . Iko na , keghi ya ima kporhu iyẹn nọ maan vbe odẹ nọ dagbẹn .
Emwi ne ima ruẹ vbe iko na keghi ya ima mwẹ udinmwẹ vbe nọ dekaẹn iwinna atuẹ werriegbe kevbe Baibol na gu emwa tie .
Odẹ ne ibiẹka kevbe igbama ya zẹ ewanniẹn vbe iko keghi yẹẹ emwa ọgbọn vbe iran gha rrie iko ọghomwa .
Evbibiẹ emọ , wa gha maa ivbi uwa re vbene a ya ya ẹmwẹ obọ ọmwa zẹ ewanniẹn hẹ vbe iko .
Ewanniẹn vberriọ ne ibiẹka eso zẹ vbe iko , ẹre ọ ya emwa eso miẹn odẹ ẹmwata yi . — 1 Kọr 14 : 25 .
De iyobọ ne iruẹmwi ẹgbẹe ye ne ẹgbẹe ?
Odẹ ọvbehe ne ima khian vbe ya gi ukpa ima gha ba ẹse , ọre ne dọmwandẹ ima rhie ẹrhiọn yọ , ne akugbe vbuwe ẹgbẹe kevbe iko gha wegbe sayọ .
Emwi ọkpa nọ gha ru iyobọ ne ẹgbẹe ọre emwamwa ọghe Iruẹmwi Ẹgbẹe na ru vbe uzọla uzọla .
Evbibiẹ emọ , iwinna nọ bi ye uwa izabọ ẹre na khin .
Wa sẹtin loo JW Broadcasting nọ ladian uki uki .
Wa gha ghee ẹre nẹ , wa sẹtin ya ẹghẹ eso ya ziro yan ere ne uwa miẹn vbọ kevbe vbene dọmwandẹ uwa khian ya loo ẹre hẹ vbe arrọọ ọghẹe .
Evbibiẹ emọ , wa ghi yerre wẹẹ , adia nọ khẹke ọvbokhan kherhe sẹtin lughaẹn ne ọghe ehọnrre .
Nọnaghiyerriọ , hia ne emwa hia vbuwe ẹgbẹe miẹn ere vbe iruẹmwi vberriọ . — Psm 148 : 12 , 13 .
Ọ khẹke ne ima gha gu etẹn ni khian eniwanrẹn nẹ ru ọse ( Ghee okhuẹn 11 )
11 - 13 .
De emwi ne ima hia gha ru ne akugbe ọghe etẹn vbe iko mieke na gha wegbe sayọ ?
Igbama gha vbe sẹtin ya akugbe ọghe etẹn vbe iko wegbe sayọ . De odẹ nọ khin ?
Odẹ okpa ne igbama khian ya sẹtin ru ọna ọre wẹẹ , iran ghi hia ne iran gu etẹn ni khian eniwanrẹn nẹ ru ọse .
Igbama sẹtin nọ iran vbe odẹ ọghe ọghọ , emwi ẹwaẹn eso ne iran he miẹn vbe ugamwẹ e Jehova .
U gha wa miẹn ere vbe emwi ẹwaẹn ọghe iran .
Iran tobọ iran ghi vbe gha mwẹ igiọdu rhunmwuda ne u a na gbe egbe iran .
Ọ wa vbe khẹke ne etẹn hia vbe iko gha ya oyaya gbe ọbokhian ne erhunmwuyẹn ni rrie iko .
Ma sẹtin rhie iran gha rrie ehe ne iran khian tota yi .
Ma sẹtin vbe tama etẹn ọvbehe ne iran do tuẹ iran .
Ọghọ ne a mu ye erhunmwuyẹn egbe vbenian keghi ya orhiọn iran sotọ , ọ sẹtin vbe ya iran miẹn odẹ ọghe ẹmwata yi .
Etẹn ni siẹnro iko ọghe emwamwa ikporhu , gha sẹtin ru iyobọ ne etẹn ni khian eniwanrẹn nẹ , ne iran mieke na gha mwẹ ọghae vbe ikporhu iyẹn nọ maan .
Ako nọ ma rree gbe ne iran khian na sẹtin winna , ẹre ọ khẹke ne a ghae iran yi .
Ugbẹnso , a sẹtin wẹẹ ne igbama deba iran winna rhunmwuda , igbama gha sẹtin ru iyobọ nọ khẹke ne etẹn ni kakabọ khian ọmaẹn nẹ .
Orhiọn keghi zẹdia gbe ye iran iwu ighẹ etẹn ni khian eniwanrẹn nẹ kevbe etẹn ne egbe ma sasa rhunmwuda , iran i ghi sẹtin ya ikporhu vbene iran ka yo .
Te ọ khẹke ne ima gha gbọyẹmwẹ ye ẹrhiọn ne etẹn vbenian loo vbe ugamwẹ Jehova .
Ma ghaa ya obọ esi mu etẹn hia ne ima gba ga , ọ gha ru iyobọ ne iran ya rhiegba ye iwinna ikporhu iyẹn nọ maan . — Lẹv 19 :⁠ 32 .
Te Ivbi Izrẹl wa gha sọyẹnmwẹ ugamwẹ ne iran koko gha rhie ne Osanobua , ọ wa vbe ya iran gha mwẹ akugbe .
Ọna ẹre ọ ya ọsian kha wẹẹ : “ U miẹn vbene ọ maan hẹ .
U miẹn vbe ọ vbe rhiẹnrhiẹn hẹ , ne emwa Osanobua gha gu egbe yin vbe ọfunmwegbe . ”
( Tie Psalm 133 : 1 , 2 . )

Ọsian keghi ya akugbe na gie ori ighobioye nọ winhin kevbe nọ ya egbe fu ọmwa rre .
Te ọ vbe khẹke ne uyinmwẹ ima kevbe ẹmwẹ nọ ke ima unu ladian gha rhie igiọdu ne emwa ọvbehe , ne akugbe ne ima mwẹ mieke na gha wegbe sayọ .
Wa gi ima hia ne ima gu obọ etẹn sayọ vbe iko ne ima ye ra vbe ẹdogbo ne ima ye . — 2 Kọr 6 : 11 - 13 .
De emwi ne u gha ru nọ gha ya ukpa ruẹ gha ba ẹse vbe ẹdogbo ne u ye ?
Ukpa ima gha sẹtin gha ba ẹse vbe ẹdogbo ne ima rhirhi gha ye .
Ẹmwẹ nọ maan nọ ke ima unu ladian kevbe obọ esi ne ima ya mu emwa ọvbehe sẹtin ya iran miẹn odẹ ọghe ẹmwata yi .
Inọta nọ khẹke ne dọmwadẹ ima nọ egbe ẹre ọre wẹẹ : ‘ De aro ne emwa ni rre ẹdogbo ne I ye ya ghee mwẹ ?
I dọlọ owa mwẹ yi ra ? I kpolo ẹre vbene ọ khẹke ra ?
I vbe dọlọ olẹga ọghe owa mwẹ yi ra ?
I ru iyobọ ne emwa ọvbehe ra , ọ gha khọnrẹn wẹẹ iran ma nọ iyobọ vbe obọ mwẹ ra ? ’
Uwa vbe etẹn ghaa guan , u sẹtin nọ iran , vbene ọ he ya biẹ ọmọ esi hẹ ighẹ obọ esi ne iran ya mu emwa vbuwe ẹgbẹe , emwa ni rre ẹdogbo ne iran ye , emwa ne iran gba winna kevbe emwa ne iran gba yo owebe . — Ẹfis 5 : 9 .
Vbọzẹe ne ọ na khẹke ne ima gha bodẹ ?
Deghẹ ima gele hoo ne ukpa ima gha ba , te ọ khẹke ne ima gha yerre wẹẹ ẹdẹ okiekie ẹre ima ye .
Ẹghẹ nibun ẹre Jesu ya gha tama erhuanegbe ẹre ne iran “ gha bodẹ . ”
( Mat 24 : 42 ; 25 : 13 ; 26 : 41 ) Ma ghaa mwẹ ọnrẹn vbe orhiọn wẹẹ ọ gha ye kpẹ orueghẹ nọkhua ke rre , ọ sẹtin ya ima worua vbe odẹ ọghe orhiọn , ẹghẹ nii , izọghae ne ima te ya kporhu ghi vbe worua .
( Mat 24 : 21 ) Ne ukpa ọghomwa gha te ya gha ba ẹse vbe ẹdogbo ne ima ye , ọ do gha ba ruọ ruọ .
Ima ma na begbe ọ sẹtin wa dọyọ fo fẹẹrẹ .
16 , 17 .
De emwi eso nọ khẹke ne ima ru , nọ gha ru iyobọ ne ima ya gha bodẹ ?
Zẹvbe ne ima ya sikẹ ufomwẹ ọghe ẹdẹ okiekie na , te emwi khian gha rhia sayọ .
Ọna ẹre ọ zẹe ne ọ na khẹke ne ima kakabọ gha bodẹ , rhunmwuda ima ma rẹn ẹghẹ ne Jehova khian ya zẹ emwi ru .
Sokpan , ma rẹnrẹn wẹẹ , ẹghẹ nọ khẹke ẹre ọ khian ya zẹ emwi ru .
( Mat 24 : 42 - 44 ) Nọnaghiyerriọ , gi ima gha mwẹ izinegbe , gi ima vbe gha bodẹ , gi ima gha tie Ẹmwẹ Osanobua ẹdẹgbegbe , gi ima vbe gha na erhunmwu vbe ẹghẹ hia .
( 1 Pit 4 : 7 ) Gha ya egbe tae igiemwi esi ọghe etẹn ni kpẹre nẹ vbe ugamwẹ e Jehova .
Okha ọkpa vberriọ ladian vbe Watchtower ọghe April 15 , 2012 , ipapa 18 - 21 , nọ mwẹ uhunmwuta nọ khare wẹẹ , “ Seventy Years of Holding On to the Skirt of a Jew . ”
Ọ khẹke ne ima rhiegba ye ugamwẹ e Jehova , ma ghi gha ya obọ esi mu emwa hia , ma ghi vbe gha gbe egbe etẹn .
Ma ghaa ru ena hia , ọyẹnmwẹ ghi gha sẹ ima kevbe wẹẹ , egbe i ghi vbe wọọ ima wẹẹ agbọn Esu kpẹ gbe vbe otọ .
( Ẹfis 5 : 16 ) Vbe ukpo iyisẹn nọ gberra , emwi ne etẹn ima fiangbua vbe ugamwẹ e Jehova i re nekherhe .
Te Jehova wa ye fiangbe iwinna na do fi ebanban .
Ẹi re avbiẹ emwa ẹre ọ siẹn la otu e Jehova ukpo ukpo .
E Jehova gele wa ya ukpa ima ba ẹsẹse vbe odẹ ne ima ma te yaro yi .
Etẹn keghi miẹn ere vbe Ẹmwẹ Osanobua vbe otuẹ ne ediọn mu gie iran ( Ghee okhuẹn 18 , 19 )
18 , 19 .
De vbene ediọn gha ya sẹtin ya ima gha re emwa ni zọghae kevbe emwa ni bodẹ ?
Ru igiemwi yọ .
Agharhemiẹn wẹẹ emwa ni ma gba ẹre ima khin , e Jehova ye miẹn ugamwẹ ima yi .
Ọna sẹ nọ gha ya amuẹtinyan ọghe ima gha wegbe sayọ . Ọ wa vbe khẹke ne ima gha gbọyẹmwẹ ye emwamwa ọghe ikpia ne Osa ya ru ima ẹse vbe dọmwandẹ iko .
( Tie Ẹfisọs 4 : 8 , 11 , 12 . )
Ẹghẹ ke ẹghẹ ne ẹdiọn vbe iko ya mu otuẹ guẹ , hia ne ruẹ emwi vbe obọ iran , u vbe lele adia ne iran gha rhie nuẹn .
Vbe igiemwi , ọdọ vbe amwẹ ọkpa vbe England keghi gie na tie ediọn eva rhunmwuda ọlọghọmwa ne iran ghaa werriẹ aro daa vbe orọnmwẹ ọghe iran .
Emwi nọ si ọlọghọmwa ọre wẹẹ , ọtẹn nokpia i mu asanikaro vbe nọ dekaẹn emwi orhiọn , emwamwa ọghe Iruẹmwi ẹgbẹe i rrọọ .
Ọna ma ya ẹko gha rhiẹnrhiẹn ọvbokhan rẹn .
Ọtẹn nokpia gele miẹn kue wẹẹ irẹn i mu asanikaro vbe nọ dekaẹn emwi orhiọn .
Ediọn eva nii na wẹẹ ne iran gha lele igiemwi esi ọghe Jesu .
Iran na tama okpia nọ rrọọ nọ gha gbaroghe ẹgbẹe ọre zẹ vbene Jesu ya gbaroghe erhuanegbe ẹre .
Iran na wẹẹ ne amwẹ ọnrẹn mwẹ izinegbe .
Ediọn nii vbe gie odẹ eso ma iran nọ dekaẹn vbene iran kevbe emọ eva ne iran mwẹ khian ya sẹtin gha mwẹ emwamwa ọghe Iruẹmwi Ẹgbẹe .
( Ẹfis 5 : 21 - 29 ) Ọtẹn nokpia na keghi winna yaẹn ako ne ọ na vburriẹ .
Ediọn eva nii , na rhie igiọdu nẹẹn nọ hẹnhẹn egbe yan ẹtin orhiọn nọhuanrẹn , nẹ ghẹ gi egbe wọọ .
Iyobọ ne ediọn nii ru ne ẹgbẹe nii gele biẹ ọmọ esi .
U gha gi ukpa ruẹ gha ba ẹse , vbọ khian kẹrikian ?
Ọsian keghi kha wẹẹ : “ Afiangbe ọrọre ọghe iran ni ye ọghọ ne Nọyaẹnmwa , iran ni lele iyi ẹre ru emwi . ”
( Psm 128 : 1 ) U gha gele gi ukpa ruẹ gha ba ẹse , u do gha mwẹ oghọghọ sayọ .
Nọnaghiyerriọ , gha mwẹ ọghae vbe iwinna ikporhu iyẹn nọ maan , gha yin vbe odẹ nọ gha ya akugbe ọghe etẹn gha wegbe sayọ , u vbe gha bodẹ .
Ẹghẹ nii , emwa nibun ghi lekpae uyinmwẹ esi ne u mwẹ gha rhie uyi gi e Jehova . — Mat 5 : 16 .
OKHA ỌGHE ẸDAGBỌN ỌMWA
Edward Bazely Ẹre Ọ Taa Okha Na
November 9 , 1929 ẹre a biẹ mwẹ vbe ẹvbo ne a tie ẹre Sukkur nọ rre odẹ ekẹn ọghe Ẹzẹ Indus vbe otọ ẹvbo ne a ghi tie ẹre Pakistan vbe ẹdẹnẹrẹ .
Asẹ na , ẹre ọtẹn nokpia nọ re arọndẹ ne a gie yo isi ya viọ ebe eso ne mose mose ne evbibiẹ mwẹ .
Avbe ebe na rre usun emwi ni ru iyobọ mẹ ya do khian Osẹe Jehova .
RAINBOW SET ẹre a ghaa tie avbe ebe na .
I ghi waan nẹ kherhe , I na suẹn gha tie avbe ebe na . Avbe efoto ni rre uwu ẹre na wa gha yẹẹ mwẹ .
Rhunmwuda ọni , I na gha hoo ne I gha mwẹ irẹnmwi ọghe Baibol agharhemiẹn wẹẹ , ọvbokhan ẹre I ye gha khin .
Vbe Okuo Ọgbagbọn Nogieva ghi khọn die India , I keghi werriẹ aro daa ọlọghọmwa nọ wegbe nọ ya iro han mwẹ .
Evbibiẹ mwẹ keghi sọ ebe orọnmwẹ .
Egbe na wọọ mwẹ rhunmwuda , I ma rẹn evbọzẹe ne arhunmwu eva ne I hoẹmwẹ ọnrẹn na sẹ egbe rae .
I na ye vbe ọmọ na yangbe rhunmwuda igbaroghe ne ọmọ miẹn vbe obọ evbibiẹ ọre ma ghi gha rrọọ , katekate ne I na re ukpọmọ ọkpa .
Ẹkun ma zẹdẹ sẹ mwẹ otọ hiehie .
Mẹ vbe iye mwẹ keghi kpa gha rrie ẹvbo ne a tie ẹre Karachi vbe Pakistan .
Ọ ghi rre ẹdẹ ọkpa , ọtẹn nokpia ne a tie ẹre Fred Hardaker keghi sẹ owa ima .
Ọ khian enọwanrẹn nẹ , ọbo ebo vbe nọ .
Ọ te gha hoo ne ọ gu iye mwẹ gha tie Baibol , iye mwẹ ma kue yọ , sokpan iye mwẹ na tama rẹn wẹẹ ughaghe , mẹ gha kue ne ọ gha gu mwẹ tie Baibol .
Uzọla nii ẹre Ọtẹn Nokpia Hardaker suẹn gha gu mwẹ tie Baibol .
Uzọla eso ghi gberra nẹ , I na suẹn gha yo iko .
Owa isinmwiegbe ọghe Ọtẹn Nokpia Hardaker ẹre ima na gha do iko vbe ẹghẹ nii .
Etẹn 12 ni khian eniwanrẹn nẹ ẹre ọ ghaa si egbe koko vba .
Te iran wa gha rhie ifuẹko mẹ , erriọ iran vbe ya gha gbaroghe mwẹ vbe na ghee ọvbi iran .
I wa ye yerre vbene iran ya gha si mwẹ kẹ egbe hẹ vbe iko , iran wẹẹ ne I tota ke iran .
Iran gha khian gu mwẹ guan , iran ghi ghughẹ rre .
Ọna ọre emwi ne I wa gha gualọ vbe ẹghẹ nii .
Vbọ ma he kpẹ vba , Ọtẹn Nokpia Hardaker na wẹẹ ne I deba irẹn vbe iwinna ikporhu iyẹn nọ maan .
Ọ na maa mwẹ re vbene a ya ye giamafon kpe ọta na rrẹkọdi hẹ .
Ota eso ma zẹdẹ gha ya ẹko rhiẹnrhiẹn ọyan owa eso rhunmwuda , ọ gbodan ye imamwaemwi ọghe iran .
Vbọrhirhighayehẹ , te I wa gha gbọyẹmwẹ ye imamwaemwi ọghe ẹmwata , ọni ẹre ọ ya mwẹ gha mwẹ izọghae vbe iwinna ikporhu iyẹn nọ maan .
Ivbiyokuo e Japan ghi khọn lae India , arriọba e Britain nọ kha yaẹn India na kakabọ gha kpokpo Avbe Osẹe Jehova ni rre India .
Ọ ghi rre July 1943 , ukpokpo nii na vbe sẹ imẹ egbe .
Olodigba ọghe e sọs Anglican nọ siẹnro owebe ne I ye na khu mwẹ fua vbe owebe . Ọ wẹẹ uyinmwẹ mwẹ i maan .
Ọ na tama iye mwẹ wẹẹ , te uyinmwẹ imẹ ghi mu ihua mwẹ rhia vbe owebe rhunmwuda ne I na gu Avbe Osẹe Jehova mu obọ .
Ọna keghi ya ohu kakabọ mu iye mwẹ .
Rhunmwuda ọni , ọ na wẹẹ ne I ghẹ ghi dọlegbe gu Avbe Osẹe Jehova mu obọ .
Ẹghẹ eso ghi gberra nẹ , iye mwẹ na rhie mwẹ la okọ nọ rrie ehe ne erha mwẹ ye vbe Peshawar . Ọ sẹ ibiriki 850 na la a ke sẹ evba .
I na do worua vbe odẹ ọghe orhiọn rhunmwuda I ma ghi gha miẹn evbare orhiọn re .
Vbe ukpo 1947 , I na werriegbe gha rrie Karachi ya gualọ iwinna .
Ẹdẹ ọkpa , I na ya tuẹ Ọtẹn Nọkpia Hardaker vbe owa isinmwiegbe ọghẹe .
Ọ na wa gbe obọkhian mẹ .
Ọ na ghi nọ mwẹ wẹẹ : “ Egbe kue rran ruẹ . ”
Ọ ghaa roro wẹẹ egbe ma sasa mwẹ .
I na tama rẹn wẹẹ : “ Emianmwẹ orhiọn ẹre I khuọnmwi , ẹi re ọghe ikpakpa .
Ọmwa nọ gha gu mwẹ gha tie Baibol ẹre I gualọ . ”
Ọ na nọ mwẹ wẹẹ : “ De ẹghẹ ne u hoo ne u ya suẹn ? ”
I na wa tama rẹn wẹẹ : “ Banbanna , deghẹ ẹghẹ rrọọ . ”
Akota nii , ẹre ọ Ọtẹn Nọkpia Hardaker wa suẹn gha ye Baibol maa mwẹ ẹmwi .
Ọyẹnmwẹ na gha sẹ mwẹ rhunmwuda ẹkpotọ werriegbe kie mẹ ne I ya gha gu eguọmwadia Osanobua loo .
Iye mwẹ te wa gha gbodan ye odẹ ọghe ẹmwata ne I lele , sokpan ọ ma sẹtin .
I ya ekhọe yan rẹn nẹ wẹẹ , e Jehova ẹre I khian ya ẹdẹ agbọn mwẹ ga .
Ọ ghi rre August 31 , 1947 , I na dinmwiamẹ .
I ghi rre ukpo 17 , I na rhie obọ ye iwinna arọndẹ ọghe ẹghẹ hia .
E Quetta ọre ẹvbo ne I na ka ru iwinna arọndẹ . Ẹvbo na , ọre ehe ne ivbiyokuo e Britain eso na ka gha bodẹ .
Vbe ukpo 1947 , a keghi ghae India ye ihe eva .
Obọ ọkpa na gha re India , obọ nọkẹre na gha re Pakistan . * Ọna keghi si okhọn vbuwe ẹbu emwa ugamwẹ .
Ke ne a ya bu agbọn tu agbọn gha dee , ọna keghi re ọkpa vbe usun okhọn nọ ghi ya emwa lẹ hin ẹvbo iran rre sẹ .
Emwa ni lẹ hin owa rre sẹ odẹ ẹbo 14 .
Ivbi Emọle ni rre India na lẹ gha rrie Pakistan , ivbi ugamwẹ Hindu kevbe Sikh ni rre Pakistan na lẹ gha rrie India .
Vbuwe oyanghan na , I na lae okọ erhẹn ne emwa ma yi vbe Karachi gha rrie Quetta . Ematọn ẹre I rhikhan mu ya sẹ Quetta . Kherhe ọ kẹre ne I de fua .
Vbe I ye asikoko ọghe otako vbe India vbe ukpo 1948
Vbe I rre Quetta , I na miẹn ọtẹn nokpia ne a tie ẹre George Singh , arọndẹ ne kpataki ghaa nọ , ọ rre odẹ ukpo 25 .
E George na mu ikẹkẹ nọ khian ọmaẹn nẹ mẹ , ne I miẹn gha hin ra ne I gha werriẹ ọre le ako ne ima na kporhu , rhunmwuda oke oke nọ .
Me ọkpa ẹre ọ wa mobọ gha kporhu .
Ọ ghi rre odẹ uki ehan ne I sẹ evba , I na gha mwẹ emwa 17 ne I gu tie Baibol .
Eso vbọ keghi miẹn odẹ ọghe ẹmwata yi . Ọkpa vbuwe iran nọ miẹn odẹ ọghe emwata yi kegha re ovbiyokuo ne a tie ẹre Sadiq Masih .
Irẹn ẹre ọ ru iyobọ ne imẹ vbe George ya zedu ebe eso ghee urhuevbọ Urdu .
Urhuẹvbo na , ẹre a zẹ vbe otọ ẹvbo Pakistan .
Vbene ẹghẹ ya khian , Sadiq na do gha re ọtẹn nọ rhiegba ya iwinna ikporhu iyẹn nọ maan .
Vbe ima rrie Owebe Gilead , ma keghi la okọ ẹzẹ ne a tie ẹre Queen Elizabeth
Ọ ghi sẹ ẹghẹ , I na werriegbe gha rrie Karachi . Etẹn nikpia Henry Finch kevbe Harry Forrest ẹre I ghi gu gha winna .
Te iran eva da ke owebe ọghe Gilead ladian .
Ẹi re avbiẹ emwi I ruẹ re vbe obọ iran !
Ọ mwẹ ẹghẹ ne I ya lele Ọtẹn Nokpia Finch ya kporhu vbe odẹ okuọ ọghe Pakistan .
Oke nibun wa rre ehe ne a kha na . Urhuẹvbo Urdu ẹre emwa ni rre ikinkin na zẹ .
Iran wa rhie ehọ ne ima taa yi . Ukpo eva ghi gberra nẹ , otu na gie na tie mwẹ vbe owebe Gilead .
I ghi rre , owa ne avbe arọndẹ ne a gie yo isi tota yi vbe Lahore , ẹre I vbe tota yi .
Etẹn nikpia eha ẹre ima gba gha rre evba .
Ugbẹnso , I vbe mu otuẹ gha rrie iko eso zẹvbe ọgbaroghe ọghe otako . Vbe ukpo 1954 , imuanẹmwẹ na do gha rre uwu ẹkpo etẹn ne a gie yo isi vbe Lahore .
Mẹ vbe gha mwẹ obọ vbe imuanẹmwẹ na . I na deba obọ ọkpa , rhunmwuda ọni , otu keghi rhie adia nọ khẹke mẹ .
Iro na han mwẹ , I na gha roro ẹre wẹẹ , Ii khian ghi werriegbe sẹtin gu e Jehova gha mwẹ asikẹgbe nọ maan rhunmwuda , I gbokhuẹre vbe iwinna ne Jehova waa mwẹ re .
I na si gha rrie Karachi , I na vbe ke evba kpa gha rrie London ne I ya ke ihe ọvbehe suẹn ugamwẹ e Jehova .
Etẹn ni ga vbe Abotu nọ rre London wa gha bun vbe iko ne I ghaa ye vbe London .
Ọtẹn Nokpia Pryce Hughes , nọ ghaa siẹnro iwinna nọ khian vbe Abotu nọ rre London wa gele ru iyobọ mẹ vbe odẹ ọghe orhiọn .
Ọ keghi tama mwẹ wẹẹ , ọ mwẹ ẹghẹ ne Ọtẹn Nokpia Joseph F .
Rutherford ya rhie adia ne irẹn .
Irẹn ghi hoo ne irẹn guẹ gha muanẹmwẹ , ọ na gele gui rẹn gui .
Vbe Ọtẹn Nokpia Pryce taa okha na ma mwẹ , ọ na gha muẹnmuẹn ogiẹ .
Egbe na wọọ mwẹ .
Ọ wẹẹ ohu ka mu irẹn yọ sokpan , irẹn keghi do bẹghe ẹre wẹẹ , adia vberriọ wa khẹke irẹn kevbe wẹẹ , ọ rhiema wẹẹ , e Jehova hoẹmwẹ irẹn .
( Hib 12 :⁠ 6 ) Ẹmwẹ nọ tae nii keghi wa mu mwẹ ekhọe . Ẹre ọ ya mwẹ werriegbe do gha mwẹ oghọghọ vbe ugamwẹ e Jehova .
Asẹ na ẹre iye mwẹ vbe ya si gha die London .
Ọ ghi sẹ London , ọ na kue ye iruẹmwi e Baibol . Ọtẹn Nokpia John E .
Barr , nọ vbe ga zẹvbe Ẹbu Nọ Su , ẹre ọ ghaa gu iye mwẹ tie Baibol .
Ọ wa gha mwẹ alaghodaro vbe odẹ ọghe orhiọn . Ọ ghi rre ukpo 1957 , ọ na dinmwiamẹ .
Okiekie ẹre I ya do rẹn wẹẹ , erha mwẹ vbe gu Avbe Osẹe Jehova tie Baibol ọ ke wu .
Vbe ukpo 1958 , I keghi rhie ọtẹn nokhuo ne a tie ẹre Lene .
Ovbi e Denmark nọ , sokpan e London ẹre ọ ye .
Ukpo nọ ghi lelẹe , Osanobua na ya ọmokhuo fiangbe ima . Ma na he ẹre Jane .
Irẹn ọre ọmọ okaro vbuwe emọ isẹn ne ima biẹe .
I vbe gha mwẹ ukpamuyọmọ eso vbe iko ọghe Fulham ne I ghaa ye .
Ọ ghi rre ukpo 1967 , ma na si gha rrie Adelaide vbe Australia rhunmwuda emianmwẹ ne ọvbokhan mwẹ ghaa khuọnmwi .
Ehe nọ gbe oni ma ghi gha maan vbe egbe ẹre , oni ẹre ọ si ẹre ne ima na si gha rrie Australia .
Etẹn 12 ne a hannọ zẹ ẹre ọ ghaa rre iko ima vbe Adelaide .
Te iran wa gha mu asanikaro vbe iwinna ikporhu .
Ọ ma zẹdẹ rhie ẹghẹ ma ke gu usun ro vbe nọ dekaẹn iwinna ugamwẹ .
Vbe ọ ghi rre ukpo 1979 , ọvbokhan mwẹ na bie ọmọ okpia .
Ma keghi he ẹre Daniel , irẹn ẹre ọ te gha re alagbodẹ .
Te a biẹ ọre biẹ emianmwẹ ne a tie ẹre Down syndrome * rhunmwuda ọni , ma ma te yaro yọ wẹẹ ọ gha sẹ ẹdẹ nọ ghi wu .
Ma keghi hia vbene ẹtin ima sẹ ya gha gbaroghe ẹre , sokpan , ma ma yangbe emọ enẹ ni kẹre ne ima mwẹ .
Ugbẹnso , ikinnegbe egbe ẹre ghi yevbe na ghe ẹmu iso .
Vbọzẹe ? Uvun eva ẹre ọ ghaa rre ọre ẹkokoudu , rhunmwuda ọni , ọ ma sẹtin gha hiọnrọn sẹ otọ ẹse .
Ọ gha wa sunu vbenian , ulẹ vbe okhian ẹre ima ya muẹn yo owa isinmwiegbe .
Agharhemiẹn wẹẹ egbe ma rran ẹnrẹn , te ẹwaẹn wa gba nẹẹn , ẹi vbe re ọmọ nọ balọ egbe .
Erriọ ẹre ọ wa vbe ya hoẹmwẹ e Jehova .
Ma ghaa na erhunmwu zẹvbe ẹgbẹe vbene ima te rri evbare , ọ ghi kie abọ rre gha fieghe uhunmwu .
Ma gha ghi na erhunmwu fo nẹ , urhu nọ lae ẹre ọ ya gbe isẹ yọ , ọ ke suẹn gha rri evbare .
Vbe Daniel rre ukpo enẹ , ọ na do gha khuọnmwi emianmwẹ ne a tie ẹre leukemia .
Emianmwẹ na , ẹre ọ si ẹre ne esagiẹn na ka vbe egbe .
Te egbe ima wiẹn ruan . Iro na han mwẹ .
Ẹdẹ nọ ghi ye vbe ne emwi wegbe mu ima sẹ , ẹre ọgbaroghe ọghe otako mu otuẹ gi ima .
Ẹmwẹ nọ maan nọ ghaa ke ọre unu ladian keghi fu ima ẹko rre vbe odẹ ọghe ọyunnuan .
Te irẹn deba ima gha viẹ vbe asọn nii .
Odẹ ẹgogo ọkpa vbe ogiasọn ẹre ọ ghi ya kpa .
Ẹdẹ ne ẹdẹrriọ ẹre Daniel wu .
Akhiẹ ne uwu e Daniel si ye ima egbe i gia gie .
Vbọrhirhighayehẹ , ma na ziengbe rhunmwuda ma mwẹ ilẹkẹtin wẹẹ , emwi rhọkpa i rrọọ , ya sẹ egbe uwu , nọ gha sẹtin wannọ e Daniel hin ahoẹmwọmwa ọghe Osanobua rre .
( Rom 8 : ​ 38 , 39 ) Ma wa yaro ye ẹghẹ ne ima khian ya werriegbe miẹn ọnrẹn vbe ẹghẹ arhiọkpaegbe . ​ —⁠ Jọn 5 : ​ 28 , 29 .
Igbava ẹre I he khuọnmwi e strok miuhunmwu vbọ .
Vbe ẹtin e Jehova , I ye ga zẹvbe ọdiọn vbe iko do fi ebanban .
Emwi ne I miẹn vbe agbọn ẹre ọ ghi ya mwẹ kakabọ mwẹ itohan daa emwa ọvbehe , katekate emwa ni fuẹn vbuwe ọlọghọmwa .
I gha miẹn emwa ni rre uwu ibavbaro , Ii ya aro gbe iran re .
Ọta ne I nọ egbe mwẹ ọre wẹẹ : De emwi ne iran miẹn ruẹ vbe ọlọghọmwa ne iran he la gberra ?
De vbene ọ ya dia ekhọe iziro ọghe iran hẹ ?
De emwi ne I gha ru nọ gha ya iran rẹn wẹẹ , I rẹn emwi ne iran la gberra ?
De vbene I gha ya rhie igiọdu ne iran hẹ ne iran ye gha ru ahoo ọghe Jehova ?
Ekhọe hia ẹre I ya mu otuẹ gi etẹn .
Vbene ẹmwata , ẹghẹ ke ẹghẹ ne I ya ru iyobọ ne emwa ọvbehe vbe odẹ ọghe orhiọn , ẹrhiọn ghi vbe la imẹ iwu .
Te I wa ye sọyẹnmwẹ otuẹ ne I mu gie etẹn
Ọsian keghi kha vbekpae Jehova wẹẹ : “ Ẹghẹ kẹ ẹghẹ ne udu mwẹ ya mu waa , l na vbe gha hawa , u ghi fu mwẹ ẹko rre , u ghi ya mwẹ sẹ ọyẹnmwe . ”
Erriọ Osanobua wa vbe ya ru iyobọ mẹ .
( Psm 94 : 19 ) Ọ mudia mẹ vbe I rre uwu ọlọghọmwa ọghe ẹgbẹe , vbe emwa gbodan ye odẹ ọghe ẹmwata ni rhiegba yi , vbe I ru abakuru kevbe vbe iro han mwẹ .
Vbene ẹmwata , Erha ne Erha ẹre Jehova khin mẹ !
Ihe eva ẹre a ka ghae Pakistan yi . obọ ọkpa na gha re West Pakistan ( nọ ghi re Pakistan nia ) kevbe East Pakistan ( nọ ghi re Bangladesh nia ) .
Ya ghee ne uhunmwuta “ Raising a Child With Down Syndrome ​ —⁠ The Challenge and the Reward ” vbe Awake !
ọghe June 2011 .
U he tie ebe Owa Ọkhẹ ni da ladian ra ?
Hia ne u rhie ewanniẹn ye avbe inọta na :
De emwi enẹ ne ima gha ru ne ima mieke na gha so ihuan ẹse ?
Te ọ khẹke ne ima mudia kpasi , ne ima tọn ebe ihuan ọghe ima mu .
Ma ghi vbe gha hiọnrọn sẹ otọ ẹse .
Ma ghi rhaan unu rua ne urhu ima mieke na gha la ladian vbe ima ghaa so ihuan . — w17.11 , p .
5 .
Vbọ ya ima gbọyẹmwẹ ye odẹ ne a la sẹ ẹvbo ne a lẹgbinna kevbe ehe ughughan ne iran ghaa ye vbe otọ Izrẹl ?
Ẹvbo ehan ne a lẹgbinna ẹre ọ ghaa rre otọ Izrẹl .
Te odẹ ne a la sẹ ehia wa gha maan , rhunmwuda ọni , ọmwa nọ da izigha ọyẹvbu nọ lẹ khian , ghi rherhe sẹ evba . — w17.11 , ipapa 14 .

De vbene Psalm 118 : 22 ya guan kaẹn arhiọkpaegbe ọghe Jesu hẹ ?

Emwa nibun keghi he Jesu zẹvbe Mẹzaia , iran na vbe gbe ẹre rua .
Sokpan ne Jesu mieke na gha re “ okuta amamiẹn a i ru ” te a gha huọn rẹn kpaegbe . — w17.12 , ipapa 9 - 10 .
Uniẹn ọmọ nọ mwẹ ukpo ọmọ ọdiọn ọkpa , ẹre Mẹzaia la rre ra ?
Ẹi wa re uniẹn ọmọ ọdiọn ọkpa ẹre Mẹzaia la rre . Vbe ima ya rẹn hẹ ?
E Devid ma ghaa re ọmọdiọn sokpan uniẹn e Devid ẹre Mezaia la rre . — w17.12 , ipapa 14 - 15 .
Vbọzẹe nọ ma na de emwi nọ rhiae deghẹ ahoẹmwọmwa ne ima mwẹ ne egbe ima rre oreghe ?
E Baibol gi ima rẹn wẹẹ , te ọ khẹke ne ima gha hoẹmwẹ ẹmwa ọvbehe zẹvbe ne ima hoẹmwẹ egbe ima .


( Mak 12 : 31 ) E Baibol ye vbe kha wẹẹ : “ Te ọ kere ne ikpia gha hoẹmwẹ amwẹ iran , zẹ vbene iran hoẹmwẹ ikinnegbe iran . ”
( Ẹfis 5 : 28 ) Ọna rhiẹre ma wẹẹ , ọ ma de emwi nọ rhiae deghẹ ima hoẹmwẹ egbe ima vbe odẹ nọ khẹke . — w18.01 , ipapa 23 .
De emwi nọ khẹke ne ima ru ne ima mieke na gha mwẹ alaghodaro vbe odẹ ọghe orhiọn ?
Gha tie Baibol vbe ẹghẹ hia , u vbe gha ru erria yan emwi ne u tie .
Rherhe gha rhie emwi ne u ruẹ ye uyinmwẹ . Gi orhiọn nọhuanrẹn ọghe Jehova gha dia ruẹ .
Gha gbọyẹmwẹ ye ibude ne emwa ọvbehe rhie nuẹn . — w18.02 , ipapa 26 .
De vbene ima khian ya rhiẹre ma wẹẹ ima gbọyẹmwẹ yọ vbe ọtẹn gha gie na tie ima ne ima do guẹ rrie evbare ?
Ọmwa gha gie na tie ruẹ , u na miẹn ọnrẹn yi , ghẹ gheghe fi ekhọe werriẹ .
( Psm 15 : 4 ) U gha ru vberriọ , ẹrhiọn ne ọmwa nọ gie na tie ruẹ loo ro ghi dihoi rua . — w18.03 , ipapa 18 .
Ikpia ne a zẹ ye ukpo gha miẹn emwi ruẹ vbe obọ e Timoti
Obọ esi ẹre Timoti ya gha mu emwa hia .
Iwinna ikporhu iyẹn nọ maan ẹre mu ye okaro vbe arrọọ ọghẹe .
Ọ keghi rhiegba ye iwinna ugamwẹ , erriọ wa vbe ya gha rhie emwi ne ọ ruẹ ye uyinmwẹ .

Ọ keghi tobọre gha ruẹ emwi sayọ .
Orhiọn nọhuanrẹn ọghe Jehova ẹre ọ hẹnhẹn egbe yan .
Ediọn vbe iko kevbe eguọmwadia iwinna gha miẹn emwi kpataki ruẹ vbe igiemwi esi ọghe Timoti . — w18.04 , ipapa 13 - 14 .
3 Iran Keghi Ya Ekhọe Hia Rhiegbe Ladian — Vbe Myanmar
7 De Uyi Ọmwa Ne Uwẹ Gualọ ?
Emwa nibun vbe ẹdẹnẹrẹ keghi gualọ uyi ne a miẹn vbe agbọn Esu .
Vbe ako iruẹmwi na , ma gha guan kaẹn evbọzẹe ne ọ na khẹke ne ima gha gualọ uyi nọ ghi hiunsi sẹ , nọ re uyi ne Jehova mu ye eguọmwadia re egbe .
Ma gha vbe guan kaẹn odẹ ne Jehova ya mu uyi ye eguọmwadia re egbe vbe odẹ ne iran ma te yaro yi .
12 De Ọmwa Ne Uwẹ Ya Aro Kọ ?
Vbe ako iruẹmwi na , ma gha guan kaẹn evbọzẹe ne Mọzis nọ ya ẹkoata ga e Jehova ma na lae Otọ Ne A Ru Eyan Rẹn .
Ma gha vbe ziro yaẹn emwi ne ima gha ru ne emwi nọ sunu dae Mozis ghẹ mieke na sunu dae ima .
17 “ Gha Ọ Ghi Rre Obọ Ọghe Nọyaẹnmwa Vbọ ? ”
22 Ọghe Jehova Ẹre Ima Khin
E Jehova ẹre ọ gele yaẹn emwa hia rhunmwuda irẹn ẹre ọ yi ima hia .
Nọnaghiyerriọ , ọ hoo ne ima gha rhie ugamwẹ ne a ma gua ne irẹn .
Sokpan , eguọmwadia Osanobua eso ni yin uyinmwẹ nọ ma gba keghi ru vbene a miẹn wẹẹ iran ya ẹkoata ga e Jehova .
Vbe ako iruẹmwi na , ma gha miẹn emwi ruẹ vbe okha ọghe Keni , Solomọn , Mozis kevbe Erọn .
Vbe ako iruẹmwi nọ ghi lele ọna , ma gha ziro yan odẹ ughughan ne ima khian ya gha gbọyẹmwẹ ye ukpamuyọmọ ne ima mwẹ ne ima na re eguọmwadia e Jehova .
27 Gha Mwẹ Ẹnina Daa “ Emwa Hia ”
30 Odẹ Ne U Khian Ya Gha Tie Baibol Ne Egbuẹ Ne U Mieke Na Gha Sọyẹnmwẹ Ọnrẹn Sayọ
32 Inọta Ne Emwa Nọ
JESU keghi kha wẹẹ : “ Emwiorhọ wa bun sokpan emwa iwinna ni ra rhọ ẹre i bun .
Wa gha na erhunmwu ghe nọ yan emwiorhọ nọ miẹn ehe na gie emwa ni bun sayọ gha dee do rhọ emwiorhọ . ”
( Luk 10 : 2 ) Ẹmwẹ na ne Jesu tae vbe odẹ ukpo 2,000 nọ gberra , ẹre ọ wa sunu vbe Myanmar vbe ẹdẹnẹrẹ .
De odẹ nọ khin ?
Etẹn 4,200 ẹre ọ ya iyẹn wewe vbe Myanmar sokpan emwa ni rre otọ ẹvbo nii keghi re ẹbo 55 .
Sokpan , e Jehova nọ yaẹn iwinna emwiorhọ ne a rhọ keghi ya obọ kaẹn ekhọe ọghe etẹn nibun vbe ehe ughughan vbe otagbọn .
Vbọ ghi kẹrikian ? Etẹn nibun keghi rhiegbe ladian do ru iyobọ ye iwinna ikporhu iyẹn nọ maan vbe Myanmar . Odẹ ahọ ọghe agbẹnvbo ne a tie ẹre Asia ẹre Myanmar ye .
Vbọ ya etẹn na kpa hin ẹvbo iran rre ?
Vbọ ru iyobọ ne iran ya kpa hin ẹvbo iran rre ?
De afiangbe ne iran he miẹn ?
Ma gha miẹn ewanniẹn ọghe avbe inọta na .
Ukpo eso nọ gberra , emianmwẹ dan ne a tie ẹre ọwa ( epilepsy ) keghi dekun ọtẹn nokpia ọkpa nọ rre Japan , nọ re arọndẹ ne a tie ẹre Kazuhiro .
Ọ na kuọ , iran keghi muẹn gha rrie owa isimwinegbe .
Ọbo ebo keghi tama rẹn ne ẹi ghẹ gua imọto vbe ukpo eva .
Egbe na wọọ Kazuhiro .
Ọta nọ ghi nọ egbe ẹre ọre wẹẹ : ‘ Vbia khian ghi ya sẹtin gha ru iwinna arọndẹ nọ sẹ mwẹ ọyẹnmwẹ ? ’
Ọ na ghi rinmwian e Jehova vbe erhunmwu nọ kie ẹkpotọ yọ , ne irẹn ye sẹtin gha ru iwinna arọndẹ .
Kazuhiro kevbe Mari
Kazuhiro keghi kha wẹẹ : “ Uki ọkpa ghi gberra nẹ , ọse mwẹ nọ ga vbe Myanmar nọ họn emwi nọ sunu daa mwẹ keghi tie mwẹ vbe efoni tama mwẹ wẹẹ : ‘ E tuke tuke ẹre a wa loo vbe ediran , u ghaa rre ediran , u gha sẹtin gha yo ikporhu vbe ne u i na loo imọto obọ ruẹ . ’
I na ghi nọ ọbo ebo nọ gbaroghe mwẹ deghẹ I gha sẹtin gha rrie Myanmar .
Ọ keghi kpa mwẹ odin vbe ọbo ebo nii khare wẹẹ : ‘ Ọbo ebo nọ rri egie ebe nọ sinmwi emwa ni khuọnmwi ọwa ( epilepsy ) wa ke Myanmar mu otuẹ die Japan vbe ẹrẹna .
I gha tama rẹn vbekpa ruẹ .
Emwi nọ ka sunu daa ruẹ gha werriegbe sunu , ọ gha sẹtin ru iyobọ nọ khẹke nuẹn . ’
Ẹmwẹ ne ọbo ebo nii taa ma mwẹ kegha re odẹ ne Jehova ya họn erhunmwu mwẹ . ”
Awarọkpa nii , Kazuhiro kevbe ọvbokhan rẹn keghi gbẹn ebe gie abotu nọ rre Myanmar wẹẹ iran hoo ne iran ya ru iwinna arọndẹ vbe otọ ẹvbo nii .
Ọ ghi rre ikpẹdẹ isẹn ne iran gbẹn ebe , abotu keghi gbẹn gie iran wẹẹ : “ Wa gha dee ighẹ ma gualọ arọndẹ nibun ! ”
Kazuhiro vbe ọvbokhan rẹn keghi khiẹnnẹ imọto iran ya ha osa ye visa . Erriọ iran ya gha die Myanmar .
Nia , ẹbu nọ zẹ uruhuẹvbo ekhakha ne a ma he kpasẹ yi nọ gha re iko , ẹre iran ru iyobọ na vbe ẹvbo ne a tie ẹre Mandalay vbe Myanmar .
Kazuhiro keghi kha wẹẹ : “ Te emwi ẹwaẹn na ghi ya ima mwẹ amuẹtinyan nọ wegbe yaẹn eyan ọghe Jehova nọ rre ebe Psalm 37 : 5 nọ khare wẹẹ : ‘ Rhie egbuẹ ne Nọyaẹnmwa , mu ẹtin yan rẹn , ọ gha yi ruẹ obọ . ’
” Vbe ukpo 2014 , Avbe Osẹe Jehova keghi do asikoko nọkhua ne kpataki vbe Myanmar .
Etẹn nibun vbe otọ ẹvbo ughughan ẹre ọ rrie asikoko nii .
Ọkpa vbe usun etẹn ni rre kegha re ọtẹn nokhuo Monique , nọ rre ukpo 34 . United States ẹre ọ ke rre .
Ọ keghi kha wẹẹ : “ I ghi ke asikoko nii sẹ owa , I na tama e Jehova vbekpae okhuo ne I hoo ne I fian ne egbe mwẹ vbe odẹ ọghe orhiọn .
I na vbe gu evbibiẹ mwẹ guan vbekpa re .
Iran na kue yọ ne I ya ru iwinna arọndẹ vbe Myanmar .
Erriọ vbe gha ye vbe ekhọe imẹ , sokpan ọ rhie ẹghẹ I ke do taa mu olọ yan rẹn wẹẹ I gha yo . ”
Vbọzẹe ne ọ na rhie ẹghẹ ?
Monique kevbe Li
Rhunmwuda ibude ọghe Jesu nọ khare wẹẹ : “ Deghẹ ọkpa vbe uwu uwa ra bọ owa , ọ ghi tota ka roro igho nọ gha gbe nẹ . ”
Monique keghi nọ egbe ẹre wẹẹ : “ I mwẹ igho ne I ra ya yo khian na ra ?
I gha miẹn iwinna ọghe ovbi ẹghẹ kherhe nọ gha kie ẹkpotọ yọ ne I ya gha ru iwinna arọndẹ ra ? ”
Ọ ghi mu ukpa mu uwerhẹn ghee ẹre nẹ , ọ keghi do bẹghe ẹre wẹẹ , igho ne irẹn mwẹ i sẹ irẹn ya yo okhian nii .
Vbọ ghi ya sẹtin gha khian hẹ ? — Luk 14 : 28 .
Monique keghi kha wẹẹ : “ Ọ ghi rre ẹdẹ ọkpa , ọmwa nọ yaẹn isiwinna ne I na winna , na wẹẹ irẹn khian miẹn mwẹ . Orhiọn mwẹ ma ghi sotọ .
I na gha roro ẹre wẹẹ te ọ khian rhie mwẹ obọ sotọ vbe iwinna .
Ẹi re ọni ẹre ọ gu tie mwẹ hiehie .
Te ọ gbọyẹmwẹ ye iwinna esi ne I ru .
Ọ na vbe tama mwẹ wẹẹ irẹn ru emwamwa ne a ya rhie ba igho ne I miẹn .
Igho nọ rhie ba re , na wa gha re inu igho ne I gualọ ne I khian ya ha osa nọ rrọọ mwẹ urhu zẹẹ ! ”
Uki e December 2014 ẹre Monique suẹn gha ga vbe Myanmar zẹvbe ọkpa vbe usun etẹn ni ru iyobọ vbe ehe ne a na gualọ iyobọ etẹn .
Monique na ghi kha wẹẹ : “ Te ọyẹnmwẹ ghi wa sẹ mwẹ .
Arhunmwu eha ẹre i gu tie Baibol .
Ọkpa vbuwe iran ne I gu tie Baibol keghi re okhuo nọ rre ukpo 67 .
Ẹghẹ ke ẹghẹ ne ọ ya miẹn mwẹ , oghọghọ ẹre ọ ya mu mwẹ dede .
Ẹdẹ ne ọ rẹnrẹn wẹẹ eni Osanobua ọre Jehova , ọ na gha viẹ .
Ọ na ghi kha wẹẹ : ‘ Ọna ọre ẹghẹ okaro ne I ya rẹn wẹẹ e Jehova ẹre a tie Osanobua .
Agharhemiẹn wẹẹ I sẹ nọ gha biọ , uwẹ ẹre ọ ya mwẹ rẹn usun emwi ni ru ekpataki sẹ vbe arrọọ . ’
Mẹ ma rẹn ẹghẹ ne ameve vbe ya suẹn gha rhọ kua vbe aro imẹ .
Emwi ẹwaẹn vbenian keghi ya ọmwa mwẹ agbẹkunsotọ vbe a ghaa ga vbe ehe ne a na gualọ iyobọ etẹn . ”
Vbọ ma he kpẹ gbe na , ọtẹn nokhuo Monique keghi yo owebe ne a tie ẹre School for Kingdom Evangelizers .
Emwi ọvbehe nọ vbe ya etẹn gha die Myanmar ọre okha ọghe Myanmar nọ ladian vbe 2013 Yearbook of Jehovah’s Witnesses .
Ọ mwẹ ọtẹn nokhuo ne a tie ẹre Li , ọ gberra ukpo 30 nẹ , ọ ghaa rre otọ ẹvbo nọ ma rree gbe vbe Myanmar vbe odẹ ahọ ọghe Asia .
Ọtẹn nokhuo na wa mwẹ iwinna ne ọ ru , sokpan ọ ghi tie Yearbook ne a kha na nẹ , ọ na do gha mwẹ ekhọe ne ọ ya do ga vbe Myanmar .
Ọ keghi kha wẹẹ : “ I ghi yo asikoko nọkhua ne kpataki vbe Yagon vbe ukpo 2014 , I na miẹn ọdọ vbe amwẹ ọkpa ni ga vbe ehe ne a na zẹ Chinese vbe Myanmar .
I gua zẹ Chinese rhunmwuda ọni , I na si gha rrie Myanmar ne I mieke na ya ru iyobọ ne etẹn ni rre evba .
Mẹ vbe Monique ẹre ọ ghi gba gha rrie Mandalay .
E Jehova wa fiangbe ima . Ma eva keghi miẹn iwinna ọghe ovbi ẹghẹ kherhe vbe owebe ọkpa .
Asẹ nii , ẹre ima na vbe miẹn owa .
Ma werriẹ aro daa isievẹn eso , te ehe hia wa vbe tọn vbe ẹvbo ne ima ye na , ọrheyerriọ , I wa sọyẹnmwẹ iwinna ikporhu .
Ivbi e Myanmar i re emwa ni khu emwi ewe khian , emwi ne iran mwẹ keghi sẹ iran ọkẹn .
Iran wa danmwehọ iyẹn nọ maan ọghe Arriọba , iran i taa ẹmwẹ ekpọ ma ọmwa .
E Jehova wa fiangbe iwinna Arriọba vbe otọ ẹvbo na .
I wa yayi wẹẹ , emwa na ẹre Jehova hoo ne I gha ye vbe ẹghẹ na . ”
Etẹn nibun ni ya ru iyobọ vbe Myanmar keghi do bẹghe ẹre wẹẹ , e Jehova gele họn erhunmwu .
Vbe igiẹmwi , Jumpei nọ rre ukpo 37 kevbe Nao ne ọvbokhan rẹn nọ rre ukpo 35 kegha rre iko ọghe urhuẹvbo ekhakha vbe Japan .
Vbọ ghi ya iran si gha die Myanmar ?
Jumpei keghi kha wẹẹ : “ Okhuo ne imẹ vbe ọvbokhan mwẹ fian ne egbe ima ọre ne ima ya ga vbe otọ ẹvbo ọvbehe ne a na gualọ iyobọ etẹn .
Ọtẹn nokpia ọkpa ne ima gba rre iko vbe Japan keghi kpa gha rrie Myanmar .
Agharhemiẹn wẹẹ igho kherhe ma ghaa mwẹ vbe aza , ọ ghi rre uki e May 2010 , ma na vbe si gha rrie Myanmar .
Etẹn ni rre evba wa kakabọ gbe ọbokhian ne ima . ”
Ọtẹn nokpia Jumpei wa sọyẹnmwẹ ikporhu iyẹn nọ maan vbe Myanmar .
Urhuẹvbo ekhakha ẹre ọ ya kporhu rhunmwuda ako ne ọ na kporhu keghi re ehe ne avbe odin kevbe emwa ni yin ehọ ye .
Ọ keghi kha wẹẹ : “ Iran wa danmwehọ .
Ọ keghi kpa iran odin vbe ima gha kpe video ọghe urhuẹvbo ekhakha ma iran .
Te ọyẹnmwẹ wa sẹ ima ne ima na si gha die Myanmar do gha ru iwinna e Jehova . ”
Nao kevbe Jumpei
De vbene Jumpei kevbe ọvbokhan rẹn ya miẹn igho ne iran ya gha gaga egbe ?
Jumpei keghi kha wẹẹ : “ Ukpo eha ghi gberra nẹ , ima ma ghi gha mwẹ igho agbọn .
Ima ma ghi sẹtin ha osa igho owa .
Vbuwe ẹghẹ na , imẹ vbe ọvbokhan mwẹ na rhiegba ye erhunmwu ne a na . Emwi ọyunnuan keghi sunu .
Asẹ na ẹre otu ya kpasẹ yọ ne ima gha re arọndẹ ne kpataki ọghe ọvbi ẹghẹ kherhe .
Ma mu ẹtin yaẹn e Jehova , irẹn ma vbe yangbe ima .
Ọ wa gele gbaroghe ima . ”
Ọ ma he kpẹ gbe ne Jumpei vbe ọvbokhan ye owebe ne a tie ẹre School for Kingdom Evangelizers .
Vbọ ya ọtẹn nokpia Simone nọ rre ukpo 43 nọ ke Italy rre kevbe ọvbokhan rẹn ighẹ Anna nọ rre ukpo 37 nọ ke New Zealand rre si gha die Myanmar ?
Anna keghi kha wẹẹ : “ Okha ọghe Myanmar ne ima tie re vbe 2013 Yearbook ẹre ọ ya ima gha dee . ”
Simone keghi kha wẹẹ : “ Ukpamuyọmọ nọkhua nọ ne ima na rre Myanmar .
Emwi ma mobọ wegbe vbe emwa na . I miẹn ẹghẹ ya gha ga e Jehova sayọ .
Ọ keghi gbe ọmwa otiti vbene Jehova ya gbaroghe ọmwa hẹ vbe a ghaa gae vbe ehe ne a na gualọ iyobọ etẹn . ”
( Psm 121 : 5 ) Anna na kha wẹẹ : “ Eban ẹre imẹ ghi ghọghọ sẹ .
Te arrọọ ọghe ima ghi ye khuẹrhẹ .
Te imẹ vbe arowa mwẹ ghi sikẹ egbe sayọ rhunmwuda ma mwẹ ẹghẹ ne egbe .
Ma vbe zẹ ọse ni maan nibun .
Emwa ne ima kporhu ma wa rhie ehọ ne ima taa yi , iran hoẹmwẹ Avbe Osẹe Jehova . ”
De odẹ nọ khin ?
Simone kevbe Anna
Anna keghi kha wẹẹ : “ Ẹdẹ ọkpa , I ghi kporhu ma ovbialeke ọkpa ne ọ rre owebe nọ yo vbe ẹki , I na gbe ẹyotọ ọghe atuẹ werriegbe .
I ghi werriegbe mu otuẹ giẹ , ọ na rhie ọsiọre ba egbe .
I ghi vbe werriegbe yo , ọ na viọ ọsiọre eso ba egbe .
Ẹdẹ ọvbehe ne I ghi vbe yo , ọsiọre ne ọ viọ ba egbe na vbe bun sayọ .
Mẹ ẹre ọ gu iran isẹn ruẹ e Baibol nia . ”
Simone keghi kha wẹẹ : “ Emwa ni rre ako ne ima na kporhu wa mwẹ ẹkorhiẹnrhiẹnmwẹ ye ikporhu iyẹn nọ maan .
Ma i kue miẹn ẹghẹ ya gu iran hia tie Baibol zẹvbe nọ khẹke . ”
Sachio kevbe Mizuho
Vbe nọ dekaẹn emwamwa ne etẹn ru iran ke sẹtin ru azẹ ne iran si gha die Myanmar , ọtẹn nokhuo Mizuho nọ ke Japan rre keghi kha wẹẹ : “ Ọ kpẹre nọ ke rre imẹ vbe arowa mwẹ orhiọn ne ima ya ga vbe otọ ẹvbo ne a na gualọ iyobọ etẹn , sokpan ima ma rẹn otọ ẹvbo ne ima gha yo .
Ma ghi tie okha ọghe Myanmar vbe 2013 Yearbook , ọ keghi mu ima orhiọn .
Ma na suẹn gha ziro yan rẹn deghẹ ima gha sẹtin ya ru iyobọ vbe evba . ”
Sachio nọ re arowa Mizuho keghi rhie tẹ wẹẹ : “ Emwi ne ima ka ru ọre wẹẹ , ma na mu okhian gha rrie Yagon , nọ re ẹvbo nọ ghi kpọlọ sẹ vbe Myanmar , ne ima mieke na rẹn vbekpae otọ ẹvbo nii .
Okhian nii , ẹre ọ ghi ya ima taa mu olọ yan rẹn wẹẹ ima gha yo . ”
Jane , Danica , Rodney kevbe Jordan
Australia ẹre Rodney kevbe ọvbokhan rẹn ighẹ Jane ke rre . Iran eva gberra ukpo 50 nẹ . Ukpo 2010 ẹre iran kevbe ọvbi iran nokpia Jordan kẹ kevbe ovbi iran nokhuo Danica ke ga zẹvbe etẹn ni ru iyobọ vbe ehe ne a na gualọ iyobọ etẹn vbe Myanmar .
Otẹn nokpia Rodney keghi kha wẹẹ : “ Emwi nọ gua ima kpa ọre vbene Ivbi Myanmar ya gbọyẹmwẹ ye ẹmwata vbekpae Osanobua hẹ .
Ibude ne I rhie ne ẹgbẹe hia ọre ne iran ya ga vbe Myanmar .
Vbọzẹe ?
Te ima ghi mwẹ asikẹgbe nọ maan zẹvbe ẹgbẹe .
Ẹmwẹ efoni , imọto kevbe iwinna igho ẹre mu igbama nibun vbe ẹdẹnẹrẹ sokpan iwinna ọvbehe ẹre ọ mu ivbi ima .
Iran ruẹ urhuẹvbo ọvbehe ne iran mieke na sẹtin yae gha kporhu .
Iran keghi mu egbe yotọ ne iran mieke na sẹtin ye Baibol maa emwa emwi katekate emwa ne ẹi mwẹ irẹnmwi ọghe Baibol , iran mu egbe iko yotọ , erriọ iran vbe ya mwẹ obọ vbe iwinna ọvbehe ni dekaẹn ugamwẹ . ”
Oliver kevbe Anna
Ọtẹn nokpia ne a tie ẹre Oliver nọ rre ukpo 37 nọ ke United States rre keghi kha wẹẹ , emwi nọ maan nọ , ne etẹn ya ga vbe ehe ne a na gualọ iyobọ etẹn . Vbọzẹe ?
Ọ wẹẹ : “ Afiangbe nibun rrọọ vbe u ghaa ga e Jehova vbe ehe ne u na re orhunmwuyẹn , ra ehe ne u ma na gu otọ .
Ẹre ọ zẹe ighẹ I mwẹ ilẹkẹtin wẹẹ e Jehova gha sẹtin gbaroghe mwẹ vbe ihe ke ihe ne I rhirhi gha ye .
Etẹn ne ima gba ga keghi re etẹn ne ima he ka rẹn ẹdẹ sokpan ma ru emwi kugbe rhunmwuda ima mwẹ iyayi ọkpa . Ọna ẹre ọ ghi ya mwẹ gele rẹn wẹẹ , emwi rhọkpa i rrọọ nọ ghi ru ekpataki sẹ Arriọba Osanobua . ”
Oliver kevbe ọvbokhan rẹn ighẹ Anna ye ga vbe ehe ne a na zẹ Chinese vbe Myanmar .
Trazel
Ukpo 2004 ẹre ọtẹn nokhuo ne a tie ẹre Trazel ke ga vbe Myanmar . Ọtẹn na rre ukpo 52 , Australia ẹre ọ ke rre .
Ọ keghi kha wẹẹ : “ Etẹn ni gha sẹtin ru vberriọ , wa lahọ ne u wa ya ga vbe ehe ne a na gualọ iyobọ etẹn .
I keghi do bẹghe ẹre wẹẹ , u ghaa mwẹ ekhọe ne a ya rhiegbe ladian , ẹi mwẹ e Jehova ma fiangbuẹ .
I ma te rẹn wẹẹ , ọ mwẹ ẹghẹ ne I khian ya gha rre ehe vbenian .
Vbene ẹmwata , te ẹkun wa sẹ mwẹ otọ .
Ọna ọre arrọọ nọ ghi maan sẹ . ”
Ma mwẹ ọnrẹn vbe ilẹkẹtin wẹẹ , ẹmwẹ igiọdu ọghe etẹn ni ya ru iyobọ vbe Myanmar gha gua uwa kpa ya ru iyobọ ne emwa ni mwẹ ekhọe ata ni rre ehe ne ikporhu iyẹn nọ maan ma he sẹ .
Te etẹn ni ru iyobọ vbe Myanmar ghi ya ẹkpotọ na tama ima hia wẹẹ , “ Wa gha die Myanmar ne uwa do ru iyobọ ne ima ! ”
“ Osanobua i re ọmwa ne ẹi ru emwi ẹse .
Ẹi ra mianmian iwinna ne uwa winnaẹn , ra vbene uwa ya rhie maan hẹ ighẹ uwa hoẹmwẹ ọnrẹn . ” — HIB 6 : 10 .
IHUAN : 39 , 30
De aro uyi nọ ghi hiunsi sẹ ?
De emwi nọ khẹke ne ima kọ ye orhiọn vbe nọ dekaẹn uyi ne Jehova mu ye ọmwa egbe ?
De vbene Jehova ya mu uyi ye Meri kevbe Jesu egbe hẹ ?
De ahoo ne ima hia mwẹ ne a biẹ ima biẹ ?
VBỌ khian gha ye hẹ vbe ekhọe ruẹ deghẹ ọmwa ne u wa rẹn ne u rhie ọghọ na , na mianmian eni ruẹ , ra ọ ma ghi yi ruẹ ẹro ?
Emwi vbenian i ya ekọ rhiẹnrhiẹn ọmwa hiehie , rhunmwuda , ai miẹn ọmwa ne ẹi hoo na yi irẹn ẹro ra na mu uyi ye irẹn egbe .
Ọ ma fo ye evba . Ma vbe hoo ne emwa rẹn aro ọmwa ne ima khin kevbe emwi ne ima he sẹtin fiangbua vbe arrọọ ọghe ima . — Nọm 11 : 16 ; Job 31 : 6 .
2 , 3 .
De emwi nọ gha sẹtin ya ima do gha mwẹ iziro nọ ma gba vbe nọ dekaẹn uyi ra ọghọ ne ima gualọ vbe obọ emwa ọvbehe ?
( Ghee efoto nọ rre omuhẹn . )
Deghẹ ima ma begbe , ahoo ne a biẹ ima biẹ na sẹtin la ghee ihan rhunmwuda amagba ọghomwa .
Ọ sẹtin ya ima gha gualọ uyi vbe odẹ nọ ma khẹke .
Emwi nọ rre emwa nibun ekhọe vbe agbọn Esu na , ọre ne iran gha re emwa na họn usi ẹre rre . Ma sẹtin do gha mwẹ egbe ekhọe vbenian deghẹ ima ma begbe .
Ẹghẹ nii , ma i ghi sẹtin rhie uyi kevbe urhomwẹ nọ khẹke ne Jehova . — Arhie 4 : 11 .
Vbe ẹghẹ Jesu , te avbe ọkaolotu ọghe ugamwẹ Ivbi e Ju wa gha gualọ uyi vbe odẹ nọ ma khẹke .
Ọna ẹre ọ si ẹre ne Jesu na ya obọ sekhae ne erhuanegbe ẹre wẹẹ : “ Wa gha begbe vbe egbe iran ni maa emwa Uhi , ni hẹ yo hẹ rre , ke iran kevbe agbada ne gurọọ , iran ghi vbe gha hoo ne a gha kpe tuẹ iran vbe ẹki , aga ni gbakhia ọre iran hoo ne iran gha tota yi vbe Ọgua ediọn kevbe ehe ne a na gbe ẹbu rri evbare . ”
Jesu keghi rhie tẹ wẹẹ : “ Iran ẹre ọ ra rri oya nọ sẹ re vbe ehia . ”
( Luk 20 : 46 , 47 ) Te Jesu wa lughaẹn ne avbe ọkaolotu nii . Vbe igiemwi , Jesu keghi tian okhuo ọkpa nọ de ẹgbẹe ye igho kherhe nọ ya ru izọhẹ .
Ọ gha kẹ , emwa ọvbehe ma bẹghe ẹre amaiwẹ te iran khian tian okhuo nii .
( Luk 21 : 1 - 4 ) Ọna rhiema wẹẹ , Jesu wa gele lughaẹn ne avbe ọkaolotu ọghe Ivbi e Ju vbe nọ dekaẹn uyi ne a mu ye ọmwa egbe .
Ako iruẹmwi na gha ru iyobọ ne ima ya gha ya egbe tae Jehova vbe nọ dekaẹn odẹ nọ khẹke ne ima ya gha mu uyi ye emwa egbe kevbe uyi nọ khẹke ne edọmwadẹ ima gha gualọ .
De uyi nọ ghi hiunsi sẹ ?
De uyi nọ gele hiunsi sẹ ?
Ẹi re uyi ne emwa miẹn vbe owebe , okpe ẹki ne a do ra vbe iku isasa egbe .
Sokpan , e Pọl ya ima rẹn uyi nọ ghi sẹ ehia vbọ khare wẹẹ : “ Wanwan na nian , vbene uwa ghi na rẹn Osanobua nẹ , ra ne I wa kha wẹẹ , vbene Osanobua ghi na rẹn uwa nẹ , vbọzẹe ne uwa na hoo ne uwa dọlegbe bu avbe orhiọn ẹwobi ne vburriẹ ni . . . kha gha khian yi ?
Vbọzẹe ne uwa na dọlegbe hoo ne uwa gha re eviẹn iran ? ”
( Gal 4 : 9 ) Vbene ẹmwata , ọ keghi re ukpamoyọmọ nọ hiunsi , ne Osa ne Udazi nọ kha yaẹn agbọn vbe ẹrinmwi na rẹn ima .
Uyi nọ sẹ ọre i ghi rrọọ !
E Jehova gele hoo ne ima gha gu irẹn mu obọ zẹvbe ọse .
Ọgbenbe ọkpa keghi kha wẹẹ : “ Ẹi ghi rrie aro gberra ima vbe ima gha khian ọsiọre nẹ . ”
Osanobua gha gele ye ima ẹro zẹvbe ọsiọre , ọni ọre agbọn maan ima nẹ . — Asan 12 : 13 , 14 .
De emwi nọ khẹke ne ima ru ne Jehova mieke na gele rẹn ima ?
Osie Jehova ẹre Mozis ghaa khin .
Asẹ ọkpa , e Mozis keghi rinmwian e Jehova wẹẹ , irẹn hoo ne irẹn gele rẹn aro ọmwa nọ khin . Jehova keghi tama rẹn wẹẹ : “ I gha ru vbene u khare na , rhunmwuda ẹko mwẹ rhiẹnrhiẹn ghe ruẹ I keghi vbe rẹn ruẹn ẹsẹsẹmwẹse . ”
( Ẹks 33 : 12 - 17 ) Ma gha vbe miẹn afiangbe nibun vbe Jehova gha rẹn ima ẹsẹsẹmwẹse .
Sokpan , de emwi nọ khẹke ne ima ru ne Jehova mieke na gele rẹn ima ?
Ọ khẹke ne ima ya ekhọe hia hoẹmwẹ Jehova , ma ghi vbe ye arrọọ ọghe ima fiohan nẹẹn . — Tie 1 Kọrinti 8 :⁠ 3 .
6 , 7 .
De emwi nọ gha sẹtin ya ima khian rree ne Jehova ?
Ọ ma khẹke ne ima gi emwi rhọkpa ya ima khian rree ne Jehova .
Ọ khẹke ne ima ya egbe tae Ivbiotu e Kristi ne Pọl gbẹn ebe gie vbe Galatia .
De odẹ nọkhin ? Ọ khẹke ne ima biegbe ne avbe emwi ne “ vburriẹ ” ra ne ẹi mwẹ esa . Ọna vbe kaẹn uyi nọ ma khẹke ne a gualọ .
( Gal 4 : 9b ) Eguọmwadia e Jehova ẹre etẹn ni rre Galatia ne Pọl gbẹn ebe gie ghaa khin .
Sokpan , e Pọl keghi kha wẹẹ , iran dọlegbe ya gha mwẹ obọ vbe avbe emwi ne ẹi mwẹ esa .
Emwi ne Pọl ghaa taa ima iran ọre wẹẹ , “ Wa ni deziẹn nẹ vbe odẹ ọghe orhiọn , vbọ ghi zẹ ne uwa na werriegbe de ghee iyeke vbe odẹ ọghe orhiọn ? ”
Emwi vbenian gha sẹtin sunu daa ima ra ?
Ẹn , ọ sẹtin sunu .
Vbene a ghee Pọl , ughaghe vbe ima ghi do rẹn Jehova nẹ , ma keghi bizugbe emwi eso nọ gha te ye ima gha mwẹ uyi vbe agbọn Esu .
( Tie Filipai 3 : 7 , 8 . )
A sẹtin miẹn wẹẹ , ima ma ghi yo owebe nọ yo , ra ima bizugbe iwinna nọ maan kevbe ẹkpotọ nọ te kie ne ima ya khian emwa ni fe .
Ọ gha kẹ , ọmwa nọ te wa gua so ihuan ra nọ gua wa ku iku isasegbe ẹre ima khin .
Ughaghe te ena hia gha te ya ima khian okpọmwa , sokpan ma keghi bizugbe ehia .
( Hib 11 : 24 - 27 ) Azẹ nọ maan ẹre ima ru vbe ima bizugbe ehia .
Nọnaghiyerriọ , ọ ma khẹke ne ima gha gbe ima rẹn hiehie .
Ma ghaa gbe ima rẹn , ọ sẹtin ya ima dọlegbe ya gha mwẹ obọ vbe emwi ne ẹi mwẹ esa ne ima ka sẹ rae nẹ .
Vbọ khian ya ima situa vbe ugamwẹ Jehova ne ima mieke na miẹn akueyi ọghẹe ?
De emwi nọ khẹke ne ima ru ne ima mieke na gha mwẹ akueyi ọghe Jehova , ne ima gha te ya gha gualọ uyi ne a miẹn vbe agbọn Esu ?
Emwi eva ẹre ọ khẹke ne ima gha yerre .
Okaro , e Jehova i mianmian emwa ni ya ẹkoata gae .
( Tie Hibru 6 : 10 ; 11 : 6 ) Aro nọ ghaan ẹre Jehova ya ghee eguọmwadia ọghẹe hia . Nọ ne Jehova , orukhọ nọ , deghẹ irẹn na mianmian emwa ni ya ẹkoata ga irẹn .
Vbene ẹmwata , e Jehova “ rẹn iran ni re ọghẹe . ”
( 2 Tim 2 : 19 ) Aro Jehova wa sẹ otọ vbe egbe emwa ata .
Ọ vbe rẹn “ vbene ọ ya yuo emwa esi hin uwu edanmwẹ iran rre hẹ . ” — Psm 1 : 6 ; 2 Pit 2 : 9 .
De odẹ ọghe ọyunnuan ne Jehova he ya mu uyi ye emwa rẹn egbe ?
Ru igiemwi yọ . Ugbẹnso , odẹ ọghe ọyunnuan ẹre Jehova ya mu uyi ye emwa rẹn egbe .
( 2 Krọ 20 : 20 , 29 ) Vbe igiemwi , muẹn roro odẹ ọghe ọyunnuan ne Jehova ya miẹn emwa rẹn fan vbe Okun Nọ Ba , vbe ivbiyokuo e Fero khu iran khian .
( Ẹks 14 : 21 - 30 ; Psm 106 : 9 - 11 ) Ọ wa gele kpa emwa nibun odin sẹrriọ wẹẹ , te ọ ye gha titi vbuwe ẹbu emwa ni ghaa rre ikinkin nii uhiẹn vbe odẹ ukpo 40 ye gberra nẹ .
( Jọs 2 : 9 - 11 ) Vbe ne ẹi khian ghi kpẹ gbe nian , e Gog ọghe Magog gha werriẹ aro nọ khọ daa emwa ọghe Jehova .
Sokpan ma ghaa yerre odẹ ọghe ọyunnuan ne Jehova ya miẹn emwa rẹn fan , ọ gha ya ima gha mwẹ udinmwẹ .
( Ẹzik 38 : 8 - 12 ) Ẹghẹ nii , te ọyẹnmwẹ khian gha sẹ ima wẹẹ , ma mwẹ akueyi ọghe Jehova , ẹi re uyi ọghe agbọn Esu .
De emwi ọvbehe nọ khẹke ne ima gha yerre ?
Emwi nogieva nọ khẹke ne ima gha yerre ọre wẹẹ : E Jehova sẹtin san ima ẹse vbe odẹ ne ima ma te ya aro yi .
Zevbe ne Jesu khare , ai khian san iran ẹse ighẹ emwa ni ru emwi esi rhunmwuda iran hoo ne emwa gha tian iran .
Vbọzẹe ?
Rhunmwuda , etian nii ọre ere ọghe iran .
( Tie Matiu 6 : 1 - 5 . )
Vbọrhirhighayehẹ , Jesu khare wẹẹ , Erha irẹn bẹghe ẹse ne emwa “ ru vbe ẹkhokho , ” ọ gha khọnrẹn wẹẹ ọmwa rhọkpa ma tian iran yọ .
E Jehova i mianmian emwi esi vberriọ , ọ gha vbe san iran ẹse vbe ẹghẹ nọ khẹke .
Sokpan , ugbẹnso , e Jehova keghi san ima ẹse vbe ọde ne ima ma te ya aro yi .
Vbe ima ya rẹn hẹ ?
Gi ima ghee igiemwi eso .
De vbene Jehova ya mu uyi ye Meri egbe hẹ ?
Vbe ọ ghi bu ẹghẹ ne a khian ya biẹ Jesu vbe agbọn , uvbi ne ọ ma he rẹn okpia ne a tie ẹre Meri , ẹre Jehova hannọ zẹ .
Ovbi ẹvbo ne a tie ẹre Nazarẹt ẹre Meri ghaa ye . E Nazarẹt ma zẹdẹ sikẹ Jerusalẹm ne Ọgua Osa ne mose mose ghaa ye .
( Tie Luk 1 : 26 - 33 . )
Vbọzẹe ne Osanobua na mu uyi vbenian ye Meri egbe ?
Odibo Osa ne a tie ẹre Gabriẹl keghi tama e Meri wẹẹ , “ Osanobua ru ruẹ ẹse nẹ . ”
Emwi ne Meri tama Elizabẹt vbe ọ ya tuẹ ọre keghi rhiẹre ma wẹẹ , ọmwa nọ deziẹn vbe odẹ ọghe orhiọn ẹre Meri ghaa khin .
( Luk 1 : 46 - 55 ) Ena hia ya ima rẹn wẹẹ , aro e Jehova wa gha sẹ otọ vbe egbe Meri .
Rhunmwuda ne Meri na gha ya ẹkoata ga e Jehova , ọ keghi mu uyi ye Meri egbe vbe odẹ nọ ma te ya aro yi .
12 , 13 .
De vbene Jehova ya mu uyi ye Jesu egbe vbe a biẹ ọre kevbe ẹghẹ ne Meri ya muẹn gha rrie Ọgua Osa vbe Jerusalẹm ?
E Meri ghi biẹ Jesu nẹ , e Jehova keghi mu uyi yọ re egbe . De odẹ nọ khin ? Ọ keghi gie avbe odibo , ne iran ya tama avbe ọsuohuan ni su ohuan vbe olega ọghe Jerusalẹm vbekpae ubiẹmwẹ ọghe Jesu .
Ọ ma mu uyi na ye avbe ọkaolotu ọghe Ivbi e Ju egbe , avbe ọsuohuan ne emwa ma ka yọ ẹre Jehova mu uyi na yọ re egbe .
( Luk 2 : 8 - 14 ) Vbe iyeke ọni , avbe ọsuohuan nii keghi mu otuẹ gie Jesu .
( Luk 2 : 15 - 17 ) Ẹi mwẹ ọ ma kpa e Meri kevbe Josẹfi odin , odẹ ne Jehova ya mu uyi ye Jesu egbe .
Odẹ ne Jehova ya ru emwi wa lughaẹn ne odẹ ne Esu ya ru emwi .
Vbe Esu gie emwa ni tie orhọnmwẹ ne iran ya tuẹ Jesu , iyẹn nii keghi gbae Jerusalẹm hia , erriọ vbe ya zẹ ẹbe .
( Mat 2 : 3 ) Ọna ẹre ọ si uwu udemwurri ọghe ibiẹka nibun ni ma rẹn ọkpa rẹn eva . — Mat 2 : 16 .
Ikpẹdẹ iyeva ghi gberra nẹ vbe a biẹ Jesu , e Meri keghi ya zọ ẹse akpehuan vbe Ọgua Osa vbe Jerusalẹm , zẹvbe ne ọ gu uhi e Mozisi ro .
Ke Bẹtlẹhẹm gha rrie Jerusalẹm sẹ odẹ ibriki ehan .
( Luk 2 : 22 - 24 ) Zẹ vbene iran mu okhian rrie Jerusalẹm , ughaghe , e Meri ghaa muẹn roro deghẹ Jehova gha mu uyi ye Jesu egbe vbe Ọgua Osa .
Ọ gha kẹ , avbe ohẹn ni winna vbe Ọgua Osa ẹre Meri ghaa mwẹ vbe orhiọn wẹẹ e Jehova khian loo ya mu uyi ye Jesu egbe .
Sokpan , ẹi re iran Osanobua loo ro , ọ keghi loo “ ọmwa esiesi ne ọ mu ohan Osanobua ” ne a tie ẹre Simiọn kevbe Anna nọ ghaa re akhasẹ okhuo nọ de ẹgbẹe nọ rre ukpo 84 .
Iran eva na , ẹre Jehova loo ro ya gi emwa rẹn wẹẹ , ọmọ na ẹre ọ khian gha re e Mẹzaia ne a ru eyan rẹn . — Luk 2 : 25 - 38 .
De vbene Jehova ya fiangbe Meri hẹ ?
De vbene Jehova ya fiangbe Meri hẹ rhunmwuda ekhọe esi nọ ya koko e Jesu ?
Emwi eso ne Meri ru kevbe ẹmwẹ nọ tae keghi re ne a gbẹn ye Baibol .
Ughaghe , e Meri ma sẹtin lele Jesu gha kporhu vbe ukpo eha vbe ukhiọnmwẹ ne Jesu ya kporhu . Vbọzẹe ?
Ọ gha kẹ , okhuo nọ de ẹgbẹe ẹre Meri ghaa khin vbe ẹghẹ na , rhunmwuda ọni , ọ ma kpa hin Nazarẹt rre .
Ọna rhiẹre ma wẹẹ , aro ẹre ma sẹ emwi nibun ne Jesu ru .
Ọrheyerriọ , aro Meri sọe vbe Jesu wu .
( Jọn 19 : 26 ) E Meri vbe gha rre uwu ẹbu erhuanegbe Jesu vbe Jerusalẹm , vbene ọ te sẹ ẹdẹ Pẹntikọst nọ re ẹdẹ ne Jehova rhurhẹ orhiọn nọhuanrẹn yan erhuanegbe Jesu .
( Iwinna 1 : 13 , 14 ) Ughaghe , e Meri ghaa rre usun emwa ne a hannọ zẹ vbe ẹdẹrriọ .
Ọ ghaa yerriọ , ọni rhie ma wẹẹ , te Meri khian gu Jesu gha rre ẹrinmwi vbe etẹbitẹ .
Vbene ẹmwata , e Jehova wa gele fiangbe e Meri !
De vbene Jehova ya tobọre mu ọghọ ye Jesu egbe hẹ vbe ọ rre agbọn ?
Vbe Jesu rre agbọn , ọ ma zẹdẹ hoo ne avbe ọkaolotu ọghe ugamwẹ kevbe emwa ni khaevbisẹ mu uyi ye irẹn egbe .
Igbaha ẹre Jehova tobọre mu uyi ye Jesu egbe . U miẹn vbene Jesu gha gbọyẹmwẹ ye uyi ne Erhae mu yọ re egbe hẹ !
Vbe Jesu wa da dinmwi amẹ fo vbe Ẹzẹ Jọdan , e Jehova keghi ke ẹrinmwi kha wẹẹ : “ Ọna ọre ovbimwẹ ni hoẹmwẹ ọnrẹn , ọmwa ne ekhọe mwẹ rhiẹnrhiẹn ghe ẹsẹsẹmwẹse . ”
( Mat 3 : 17 ) Ọ yevbe ne a miẹn wẹẹ , e Jọn ne Baptist ọkpa ẹre ọ gu Jesu gha rre evba vbe Jehova taa ẹmwẹ na .
Ọ ghi kẹ odẹ ukpo ọkpa , a te miẹn ighẹ Jesu wu , eha vbuwe ukọ ọghẹe keghi họn urhu e Jehova vbe ọ khare wẹẹ : “ Ọna ọre ovbi mwẹ ne I hoẹmwẹ ọnrẹn kevbe ne ọ ghan , wa danmwehọ ọre . ”
( Mat 17 : 5 ) Ọ ghi kẹ ikpẹdẹ eso vbene Jesu te wu , urhu e Jehova na vbe kẹ ẹrinmwi rre .
Ọna ẹre ọ ya gba vbe igbaha ne Jehova kẹ ẹrinmwi guan rre vbenian . — Jọn 12 : 28 .
De emwi ne u miẹn ruẹ vbe odẹ ne Jehova ya mu uyi ye Ovbi ẹre egbe ?
( Ghee okhuẹn 15 - 17 )
16 , 17 .
De vbene Jehova ya mu uyi ye Jesu egbe vbe odẹ nọ ma te ya aro yi ?
A tie Jesu ọmwa nọ rhooro , ọ vbe rri oya ọghe ohanabe . Agharhemiẹn wẹẹ Jesu rẹnrẹn ighẹ ena hia gha sunu daa irẹn , ọ na ye mu ahoo ọghe Jehova ye okaro .
( Mat 26 : 39 , 42 ) Ọ keghi zinegbe obalọ vbe uhunmwu erhan irrioya , ekhue oya nọ re ma muẹn , rhunmuwda uyi ọghe Erhae ẹre irẹn ve ghaan , ẹi re ọghe emwa nagbọn .
( Hib 12 : 2 ) De vbene Jehova ghi ya mu uyi ye Jesu egbe hẹ ?
Vbe Jesu rre agbọn , ọ keghi na erhunmwu gie Osanobua wẹẹ , irẹn hoo ne irẹn dọlegbe gha mwẹ uyi ne irẹn ka gha mwẹ vbe ẹrinmwi .
( Jọn 17 : 5 ) Ako rhọkpa i rre Baibol nọ khare wẹẹ , Jesu ghaa hoo ne a mu irẹn ye ukpo nọ yo sẹ ne irẹn ka gha ye .
Jehova keghi mu uyi yọ re egbe vbe odẹ nọ ma te ya aro yi .
Ọ keghi huẹn ọnrẹn kpaegbe gha rrie erinmwi , ọ na ‘ rhie ẹre ye ukpo ne ọ yo sẹ . ’
Ẹi ọni ọkpa .
Osanobua na ya arrọọ ne ẹi sẹtin wu ẹdẹ wee Jesu . Irẹn ọre ọmwa okaro ne Osanobua fiangbe vbenian .
* ( Fil 2 : 9 ; 1 Tim 6 : 16 ) Vbene ẹmwata , odẹ ọghe ọyunnuan ẹre Jehova ya san e Jesu ẹse !
De emwi nọ gha ru iyobọ ne ima ya rhie aro tua uyi ne Jehova mu ye ọmwa egbe ?
De emwi nọ gha ru iyobọ ne ima ya rhie aro tua uyi ne Jehova mu ye ọmwa egbe , ne ima mieke na sẹtin gbaengbe ne uyi ne a miẹn vbe agbọn Esu ?
Ọ khẹke ne ima kọe ye orhiọn wẹẹ , e Jehova i mianmian emwa ni ya ẹkoata gae kevbe wẹẹ odẹ ọghe ọyunnuan ẹre ọ ya fiangbe iran .
Ma rhọkpa ma rẹn vbene Jehova khian ya fiangbe ima hẹ vbe odaro .
Vbọrhirhighayehẹ , zẹ vbene ima ya zinegbe ọlọghọmwa vbe agbọn Esu na , ọ khẹke ne ima gha yerre wẹẹ , te ọ rhie gberra khian ighẹ agbọn Esu na kevbe uyi ne emwa miẹn vbọ .
( 1 Jọn 2 : 17 ) “ Osanobua i re ọmwa ne ẹi ru emwi ẹse .
Ẹi ra mianmian iwinna ne uwa winnaẹn , ra vbene uwa ya rhie maan hẹ ighẹ wa hoẹmwẹ ọnrẹn . ”
( Hib 6 : 10 ) Vbene ẹmwata , e Jehova gha gele mu uyi nọ khẹke ye ima egbe . Ọ sẹtin vbe gha re odẹ ne ima ma ya aro yi !
Afiangbe nọ ma te ya aro yi ẹre ọna khin , rhunmwuda a ma ya unu kaẹn arrọọ ne ẹi wu ẹdẹ vbe abọ ọghe Baibol ne a ya Hibru gbẹn .

“ Nọyaẹnmwa , uwẹ ẹre imẹ ya aro kọ , mẹ rhie aro ye odẹ da ẹrinmwi ne u na khaevbisẹ . ” — PSM 123 : 1 .
IHUAN : 143 , 124
Vbe a yae kha ne a ya aro kọ e Jehova ?
Vbọzẹe ne Mozis ma na lae Otọ Na Ru Eyan Rẹn ?
Vbe ima miẹn ruẹ vbe emwi nọ sunu dae Mozis ?
1 , 2 .
Vbe a yae kha ne a ya aro kọ e Jehova ?
ẸGHẸ ne ima ye na keghi re ẹghẹ nọ wa kakabọ wegbe . Vbene ẹmwata , te ọ khian gha wegbe sayọ a te miẹn wẹẹ Arriọba Osanobua rre .
( 2 Tim 3 : 1 ) Inọta nọ ghi khẹke ne ima nọ egbe ima re ọre wẹẹ , ‘ De ọmwa ne imẹ ya egbe kọ ? De adia ọghe ọmwa ne I lele ? ’
E Jehova ẹre ima nibun khian sunu yi vbe a gha nọ ima ọta vbenian .
E Jehova ẹre ọ gele khẹke ne ima ya egbe kọ .
Vbe a yae kha ne a ya aro kọ e Jehova ?
De emwi ne ima gha ru ne ima mieke na sẹtin ya egbe kọ e Jehova uhiẹn vbe ima ghaa rre uwu ibavbaro ?
Vbe orre nibun nọ gberra , ọsian keghi kha wẹẹ , ọ wa khẹke ne ima gha ya egbe kọ e Jehova vbe ima gha werriẹ aro daa ọlọghọmwa .
( Tie Psalm 123 : 1 - 4 . )
Ọsian nii keghi ya odẹ ne ima ya ya egbe kọ e Jehova gie odẹ nọ ọviẹn ya ya egbe kọ arowa re .
Ẹi re evbare ọkpa kevbe ugue ẹre ọviẹn gualọ vbe obọ arowa re , ọ keghi gbarokotọ nọ mieke na gha rẹn emwi ne arowa re hoo ne irẹn ru .
Erriọ vbe khẹke ne ima gha ru ezanzan vbuwe Ẹmwẹ Osanobua ẹdẹgbegbe , ne ima mieke na rẹn emwi ne Osanobua gualọ vbe obọ ima .
Ọna gha ru iyobọ ne ima ya gha lele adia ọghẹe .
Ma ghaa ru ọna , ma ghi gele gha mwẹ ilẹkẹtin wẹẹ , e Jehova i khian sẹ ima rae vbe ẹghẹ ibavbaro . — Ẹfis 5 : 17 .
De emwi nọ gha sẹtin rhie ima ekhọe ghee ihe ọvbehe ?
Ma rẹnrẹn wẹẹ , ọ wa ru ekpataki ne a ya egbe kọ e Jehova , sokpan , deghẹ ima ma yegbe , emwi ọvbehe sẹtin rhie ima ekhọe ghee ihe ọvbehe .
Ọna ọre emwi nọ sunu dae Mata ne ọsie Jesu zẹẹ .
Iwinna nibun nọ mu e Mata ẹre ọ zẹe nọ ma na miẹn obọ ya danmwehọ Jesu .
( Luk 10 : 40 - 42 ) Adeghẹ emwi vbenian sẹtin sunu dae Mata nọ wa gha bẹghe Jesu ghee mwẹ ghee ruẹ , inu ghi nọ ne ima vbe ẹdẹnẹrẹ .
De emwi nọ gha sẹtin rhie ima ekhọe ghee ihe ọvbehe ?
Vbe ako iruẹmwi na , ma gha ziro yan vbene uyinmwẹ emwa ọvbehe gha ya sẹtin ya ima khian rree ne Jehova .
Ma gha vbe guan kaẹn vbene ima khian ya sẹtin rhie aro tua e Jehova hẹ .
Vbozẹe ne ọ na re emwi ọkpadin ne Mozisi ma na lae Otọ Na Ru Eyan Rẹn ?
Adia ọghe Jehova ẹre Mozis wa gha lele .
Amuẹtinyan ọghẹe wegbe sẹrriọ wẹẹ , ọ na “ ye vbene a miẹn wẹẹ , irẹn bẹghe Osanobua ne a i bẹghe . ”
( Tie Hibru 11 : 24 - 27 . )
E Baibol keghi kha wẹẹ : “ A ma he miẹn akhasẹ ne ọ yevbe Mozis vbe Izrẹl , ọmwa ne Nọyaẹnmwa wa gu guan ghee aro mwẹ ghee aro ruẹ . ”
( Diut 34 : 10 ) Vbene Mozisi sikẹ Jehova sẹ , ọ ma lae Otọ Na Ru Eyan Rẹn .
( Nọm 20 : 12 ) Vbọ mobọ si ẹre ?
5 - 7 .
De ọlọghọmwa nọ rhiegbe ma vbe Ivbi Izrẹl wa da kpa hin Igipt rre ? De emwi ne Mozis ghi ru ?
Vbe ọ ma he sẹ uki eva ne Ivbi Izrẹl kpaa vbe Igipt rre , ọlọghọmwa keghi rhiegbe ma .
Vbe ẹghẹ ne a kha na , iran ma he sẹ Oke Sainai .
Ivbi Izrẹl kegha vian rhunmwuda amẹ ne iran ma miẹn wọn . Iran vian sẹrriọ wẹẹ , e Mozis na ghi tu tie Jehova wẹẹ : ‘ Vbia khian ru iran na hẹ yi ?
Tẹ iran ghi ra filo okuta ya gbe mwẹ uan . ’
( Ẹks 17 : 4 ) E Jehova na ghi tama e Mozis emwi nọ gha ru .
Ọ na wẹẹ nọ gbe ọkpọ ọghe yaẹn okuta e Horẹb , ne amẹ mieke na gbọba kua .
E Baibol keghi kha wẹẹ : “ E Mozis keghi sirra avbe ekaolotu Izrel nii ru vberrio . ”
Ivbi Izrẹl ma ghi gha vian rhunmwuda iran keghi miẹn amẹ wọn sẹ ọkẹn . — Ẹks 17 : 5 , 6 .
E Baibọl keghi kha wẹẹ , e Mozis keghi he “ evba nii , Masa , kevbe Mẹriba , rhunmwuda te Ivbi Izrẹl ghaa gui vba , iran na vbe danmwẹ Noyaenmwa ghe vbe iran khare wẹẹ , ‘ Nọyaẹnmwa gu ima rrọọ , ra ẹi gu ima rrọọ ? ’ ”
( Ẹks 17 : 7 ) Te avbe eni na wa khẹke rhunmwuda , evba yae kha ọre “ Edanmwẹ ” kevbe “ Ẹzọ . ”
De aro ne Jehova ya ghee emwi nọ sunu vbe Mẹriba ?
Nọ ne Jehova , te Ivbi Izrẹl sọtẹ daa irẹn kevbe asẹ ne irẹn mwẹ , ẹi re Mozis ọkpa iran sọtẹ daa .
( Tie Psalm 95 : 8 , 9 . )
Te Ivbi Izrẹl gele sọtẹ dae Jehova .
Sokpan e Mozis keghi lele adia ọghe Jehova , ọ ma rhie owẹ gberra adia ọghẹe .
Vbọ werriegbe sunu vbe Ivbi Izrẹl ghi sikẹ Otọ Na Ru Eyan Rẹn ?
Vbọ ghi kẹrikian vbe Ivbi Izrẹl dọlegbe sọtẹ vbe iran ye rre ato , vbe odẹ ukpo 40 ghi gberra nẹ ?
Vbe ẹghẹ ne a kha na , te Ivbi Izrẹl khian ghi sẹ Otọ Na Ru Eyan Rẹn .
Ehe ne a ghi do gha tie ẹre Mẹriba ẹre iran ghaa ye sokpan , e Mẹriba na keghi re nọ sikẹ Kedẹs .
* Emwa na , ẹre Ivbi Izrẹl na dọlegbe gha vian rhunmwuda ẹmwẹ amẹ ne iran ma miẹn wọn .
( Nọm 20 : 1 - 5 ) Uyinmwẹ ne iran yinrin na , ẹre ọ ghi ye Mozis sọtẹ .
De adia ne Jehova rhie ne Mozis , sokpan de emwi ne Mozis ghi ru ?
( Ghee efoto nọ rre omuhẹn . )
Vbe Mozis a ghi ru ye isọtẹ na ?
Ọ na vbe tu tie Jehova nọ rhie adia ne irẹn .
Vbe ẹghẹ na , e Jehova ma tama rẹn nọ ya ọkpọ re kinmwi okuta .
Ọ keghi tama e Mozis nọ si Ivbi Izrẹl koko ye odaro okuta , vbe iyeke ọni , ọ ghi gu enene okuta guan .
( Nọm 20 : 6 - 8 ) Sokpan , e Mozis ma lele adia nii , ọ ma gu okuta guan .
Ohu keghi mu e Mozis sẹrriọ wẹẹ , ọ na gha goo yaẹn Ivbi Izrẹl ni si egbe koko .
Ọ keghi kha wẹẹ : ‘ Wa danmwehọ , wa ne emwa isọtẹ na !
Uwu okuta na ọre ima gha ke sa amẹ ladian ne uwa ra ? ’
Evba nii , ẹre Mozis na ya ọkpọ re kinmwin okuta nii igbava . — Nọm 20 : 10 , 11 .
De aro ne Jehova ya ghee emwi ne Mozis ru ?
Ohu e Mozis na wa kakabọ gha mu e Jehova .
( Diut 1 : 37 ; 3 : 26 ) Vbọ ya ohu mu e Jehova sẹrriọ ?
Ọkpa vbe usun emwi nọ ye Jehova mu ohu sẹrriọ , sẹtin gha re ne Mozis ma na lele adia ne Jehova rhie nẹẹn , agharhemiẹn wẹẹ , ọ lughaẹn ne adia ne Jehova ka rhie nẹẹn .
Ne Mozis na kinmwi okuta nii igbava , de iziro nọ ghi ya Ivbi Izrẹl gha mwẹ ?
Ọ sẹtin vbe gha re emwi nọ sunu vbe Mẹriba nọ sikẹ Kedẹs .
Okuta nii rre Mẹriba nọ sikẹ Rẹfidim keghi re okuta ni wa wegbe .
Ẹi mwẹ vbene ọmwa gha kinmwi ẹnrẹn sẹ hẹ , ẹi sẹtin tugie ne amẹ ke uwu ẹre gha vẹ ladian .
Ọmwa i khian vbe gha roro ẹre wẹẹ , amẹ nọ hẹnhẹn ye uwu ẹre ẹre ọ vẹ ladian .
Sokpan avbe okuta ni rre Mẹriba nọ sikẹ Kedẹs keghi lughaẹn , iran ma mobọ wegbe rhunmwuda uvun ne iran mwẹ .
Amẹ sẹtin la uwu uvun vberriọ ya hẹnhẹn ye ototọ ọre . Ne Mozis na kinmwi okuta nii igbava , ughaghe , te Ivbi Izrẹl ghaa roro ẹre wẹẹ , te amẹ tobọre vẹ ladian vbuwe okuta .
Ọ gha kẹ , iran ma ghi yayi wẹẹ , odẹ ọghe ọyunnuan ẹre amẹ ya ladian .
* Vbọrhirhighayehẹ , ima ma wa rẹn vbene ena hia ya sunu .
De emwi ọvbehe ne uwẹ roro ighẹ ọ si ẹre ne ohu e Mozis kevbe Erọn na mu e Jehova sẹrriọ ?
Emwi ọvbehe nọ ya ohu e Mozis kevbe Erọn mu e Jehova sẹrriọ sẹtin vbe gha re ẹmwẹ ne Mozis tama Ivbi Izrẹl .
E Mozis Keghi tama iran wẹẹ : “ Uwu okuta na ọre ima gha ke sa amẹ ladian ne uwa ra ? ”
Ẹmwẹ ne Mozis loo ro mwa keghi ye vbe na miẹn wẹẹ , irẹn vbe Erọn ẹre ọ guan kaẹn .
Vbọrhirhighayehẹ , e Mozis ma rhie ọghọ ne Jehova rhunmwuda ẹmwẹ ne ọ tae ma rhie ma wẹẹ e Jehova ẹre ọ ru emwi ọyunnuan nii .
Ẹmwẹ nọ rre ebe Psalm 106 : 32 , 33 ẹre ọ suigiẹ ye ọna . Ọ keghi kha wẹẹ : “ Vbe ovbi ẹzẹ e Mẹriba , emwa nii keghi vbe ya ohu mu e Nọyaẹnmwa , e Mozis keghi la ẹmwẹ rhunmwuda iran .
Iran keghi ya ohu muẹn sẹrriọ wẹẹ , ọ na wa gha talọ vbe ne ẹi na zẹdẹ ka roro ẹre . ”
* ( Nọm 27 : 14 ) E Mozis ma gele rhie uyi nọ khẹke ne Jehova , ọna ẹre ọ zẹe ne Jehova na tama e Mozis kevbe Erọn wẹẹ : ‘ Wa eveva sọtẹ daa mwẹ vbe Mẹriba . ’
( Nọm 20 : 24 ) Vbene ẹmwata , te Mozis gele sọtẹ !
Vbọzẹe ne ima gha na kha wẹẹ , Jehova ma gbe ewanmwẹ ghee obọ ọkpa vbe ọ buohiẹn gbe Mozis ?
E Mozis Kevbe Erọn ẹre ọ te khẹke nọ rhie igiemwi esi ye otọ rhunmwuda iran ẹre ọ ghaa su Ivbi Izrẹl .
( Luk 12 : 48 ) Rhunmwuda isọtẹ ọghe Ivbi Izrẹl , e Jehova ka yan rẹn nẹ wẹẹ iran i khian lae Otọ Na Ru Eyan Rẹn .
( Nọm 14 : 26 - 30 , 34 ) Nọnaghiyerriọ , e Jehova ma gbe ewanmwẹ ghee obọ ọkpa vbe ọ vbe tama e Mozis wẹẹ , ẹi khian lae Otọ Na Ru Eyan Rẹn rhunmwuda uyinmwẹ nọ yinrin .
E Mozis kevbe Ivbi Izrẹl nikẹre ni sọtẹ ma gele lae Otọ Na Ru Eyan Rẹn .
14 , 15 .
Vbọ ye Mozis sọtẹ dae Jehova ?
Vbọ ye Mozis sọtẹ dae Jehova ?
Ebe Psalm 106 : 32 , 33 keghi kha wẹẹ : “ Vbe ovbi ẹzẹ e Mẹriba , emwa ni keghi vbe ya ohu mu e Nọyaẹnmwa , e Mozis keghi la ẹmwẹ rhunmwuda iran .
Iran keghi ya ohu muẹn sẹrriọ wẹẹ , ọ na wa gha talọ vbe ne ẹi na zẹdẹ ka roro ẹre . ”
Agharhemiẹn wẹẹ , e Jehova ẹre Ivbi Izrẹl sọtẹ daa , ohu keghi kakabọ mu e Mozis sẹrriọ wẹẹ , ọ na taa ẹmwẹ eso nọ ma te khẹke ne ọ taa .
E Mozis keghi gi uyinmwẹ emwa ọvbehe yae sọtẹ dae Jehova .
Ẹghẹ okaro ne Ivbi Izrẹl ya gha vian rhunmwuda amẹ , e Mozis wa lele adia ne Osanobua rhie nẹẹn .
( Ẹks 7 : 6 ) Ọ gha kẹ , te egbe Ivbi Izrẹl ghi wọọ e Mozis rhunmwuda , te Ivbi Izrẹl wa gha sọtẹ dae Jehova vbe ẹghẹ hia .
Ọ khọ wẹẹ , emwi ne Ivbi Izrẹl ru wa kakabọ da e Mozis sẹrriọ wẹẹ , ọ ma ghi rhie uyi nọ khẹke ne Jehova .
Vbọzẹe ne abakuru ọghe Mozis na kaẹn ima ?
Deghẹ emwi vberriọ sẹtin sunu dae Mozis nọ ya ẹkoata gha ga e Jehova , ọ sẹtin vbe sunu daa ima .
Kherhe ẹre ọ ghi kẹ ne Mozis lae Otọ Na Ru Eyan Rẹn vbe ọ sọtẹ dae Jehova .
Kherhe ẹre ọ ghi vbe kẹ ne ima la agbọn ọgbọn .
( 2 Pit 3 : 13 ) Ma rhọkpa i hoo ne agbọn nii la ima ban .
Nọnaghiyerriọ , te ọ khẹke ne ima ya egbe kọ e Jehova , ma ghi vbe gha họn ẹmwẹ nẹẹn vbe ẹghẹ hia .
( 1 Jọn 2 : 17 ) Vbe ima miẹn ruẹ vbe abakuru ọghe Mozis ?
Vbe ima khian ya sẹtin dia egbe ima hẹ vbe ohu ghaa mu ima ?
Ghẹ yin uyinmwẹ nọ ma khẹke .
A sẹtin miẹn wẹẹ , ọ mwẹ ọlọghọmwa ne ima werriẹ aro daa , nọ rhiegbe ma vbe ẹghẹ hia .
Ọ ghaa yerriọ , “ wa ghẹ gie egbe emwi esi ne a ru wọọ uwa , rhunmwuda , adeghẹ a ma zobọ vbọ , ẹghẹ dee ne ima gha na rri ere ẹre . ”
( Gal 6 : 9 ; 2 Tẹs 3 : 13 ) Deghẹ ọ mwẹ ọmwa ra emwi nọ ya ohu mu ima vbe ẹghẹ hia , te ọ khẹke ne ima gbe ibiẹ rrie , ne ima ghẹ mieke na taa ẹmwẹ nọ ma khẹke .
( Itan 10 : 19 ; 17 : 27 ; Mat 5 : 22 ) Ọmwa gha ru emwi nọ sọnnọ ruẹ “ ghẹ rria ikhi , ” sẹ emwi hia rae ya obọ e Jehova .
( Tie Rom 12 : 17 - 21 . )
Ọna rhie ma wẹẹ , te ọ khẹke ne ima gha mwẹ izinegbe ne Jehova tobọre rria ikhi ne ima .
Ma gha tobọ ima rria ikhi ne egbe ima , ẹko i khian rhiẹnrhiẹn e Jehova yọ hiehie .
De emwi nọ khẹke ne ima gha yerre vbe nọ dekaẹn adia na lele ?
Lele adia nọ da ladian .
Ma lele adia nọ da ladian vbe otu e Jehova ra ?
Deghẹ ima lele adia nọ da ladian , ma i khian wa rhiegba ye odẹ na ya ru emwi ke otọ gha dee .
Ma ghi rherhe gha lele avbe adia ni da ladian vbe otu e Jehova .
( Hib 13 : 17 ) Ọrheyerriọ , te ọ khẹke ne ima gha begbe ne ima ghẹ ya rhie owẹ gberra iyi ni rre Baibol .
( 1 Kọr 4 : 6 ) Ma ghaa ru ọna , te ima rhiẹre ma wẹẹ , e Jehova ma ya aro kọ .
Vbe ima miẹn ruẹ vbe emwi ne Mozis ru rhunmwuda uyinmwẹ ọghe emwa ọvbehe ?
( Ghee okhuẹn 19 )
De emwi nọ khẹke ne ima ru ne abakuru ọghe emwa ọvbehe ghẹ ya ima khian rree ne Jehova ?
Ghẹ gi abakuru ọghe emwa ọvbehe ya ruẹ khian rree ne Jehova .
Deghẹ Jehova ẹre ima gele ya aro kọ , ma i khian gi uyinmwẹ emwa ọvbehe ya ima khian ọghian e Jehova .
Te ọ wa khẹke ne etẹn ni mwẹ ukpamuyọmọ vbe otu e Jehova , vbene Mozis vbe gha ye , kọ ọna ye orhiọn .
Vbọrhirhighayehẹ , te ọ khẹke ne dọmwadẹ ima gha “ ya ohan kevbe uguọmwẹ rhiegba ye iwinna ne ima mieke na miẹnfan . ”
Ma ghi vbe gha yerre wẹẹ , e Jehova rẹn vbene ọ khian ya buohiẹn edọmwadẹ ima hẹ .
( Fil 2 : 12 ) Rhunmwuda , vbene ukpamuyọmọ ọghe ima kpọlọ sẹ hẹ vbe otu e Jehova , ẹrriọ ọ vbe khẹke ne ima vbe ya gha rhie igiemwi esi ye otọ ne etẹn nikẹre .
( Luk 12 : 48 ) Ma gha gele hoẹmwẹ Jehova , emwi rhọkpa i “ sẹtin wannọ ima hin ahoẹmwọmwa ” ọghẹe rre . — Psm 119 : 165 ; Rom 8 : 37 - 39 .
De emwi nọ khẹke nọ gha re atamuolọyan ọghe ima ?
Ẹghẹ nọ wegbe ẹre ima gele ye .
Nọnaghiyerriọ , te ọ khẹke ne ima ya egbe kọ Jehova nọ kha yan agbọn vbe ẹrinmwi , ne ima mieke na rẹn emwi nọ gualọ vbe obọ ima .
Ma ghẹ gi uyinmwẹ emwa ọvbehe ya ima khian oghian e Jehova .
Te ọ khẹke ne ima ya emwi nọ sunu dae Mozis waan ne egbe .
Ọ ma khẹke ne ima mu ohu gberra egbe rhunmwuda abakuru ọghe emwa ọvbehe .
Nọghayayerriọ , te ọ khẹke ne ima taa mu olọ yan rẹn wẹẹ , e Jehova ẹre ima khian ya egbe kọ , nọ mieke na fiangbe ima vbọ gha sẹ ẹghẹ . — Psm 123 : 1 , 2 .
E Mẹriba na lughaẹn ne Mẹriba nọ ghaa rre ọkpẹn Rẹfidim .
Ọ keghi sikẹ Kedẹs , ọ ma sikẹ Masa .
Sokpan a kegha tie ihe eva na Mẹriba rhunmwuda ẹzọ ne Ivbi Izrẹl ghaa gui vba . — Ya ghee map nọ rre Appendix B3 nọ rre New World Translation of the Holy Scriptures .
Okpia ọkpa nọ rri egie ebe ne a tie ẹre John A .
Beck keghi kha wẹẹ , okha ọghe Ivbi e Ju gi ima rẹn wẹẹ , Ivbi Izrẹl ni sọtẹ nii kegha zaan e Mozis wẹẹ , ọ rẹnrẹn vbene okuta nii ye hẹ , ọni ẹre ọ si ẹre ne ọ na kinmwi ọkpọ yan rẹn ne amẹ mieke na vẹ ladian .
Iran na ghi tama rẹn wẹẹ , deghẹ ọ gele hoo nọ ru emwi ọyunnuan nọ gbe ọkpọ yaẹn okuta ọvbehe .
Vbọrhirhighayehẹ , okha kẹkan na khin .
Ya ghee Watchtower nọ ladian vbe October 15 , 1987 vbe ototọ ne uhunmwuta “ Inọta Ne Emwa Nọ . ”
Ẹn , ọ khẹke ne agbaziro ọghe ediọn ni buohiẹn guan yọ deghẹ osẹe rrọọ nọ rhiẹre ma wẹẹ iran yin uyinmwẹ alamoghẹ ra iran ru emwi ọdọ vbe amwẹ . — 1 Kọr 6 : 18 .
Te ọ khẹke ne ẹbu ediọn mu ukpa mu uwerhẹn ghee ẹre ne iran mieke na rẹn deghẹ esa rrọọ ne ediọn eha ra agbaziro ọghe ediọn ni buohiẹn guan yọ ẹmwẹ vberriọ .
Emwi eso nọ khẹke ne iran ka gualọ otọ re ọre wẹẹ : Iran ka si egbe obọ ra ?
Ediọn ka rhie adia ne iran vbe nọ dekaẹn ọkiẹkiẹ ne iran gbe ra ?
Vbọ ya iran vbiẹ owa ọkpa ne ẹdẹ gbe ?
Te iran eva ka mwamwaẹn yotọ ra ?
Iran gha te sẹtin vbiẹ ehe ughughan ra ? Ọ mwẹ emwi nọ de rre vbe udemwurri nọ gele si ẹre ne iran eva ọkpa na gba vbiẹ owa ọkpa ra ?
( Asan 9 : 11 ) Vbe iran ya lovbiẹ hẹ ?
Ehe ughughan ẹre iran vbiẹre ra ?
Ọ sẹtin ye gha mwẹ emwi ọvbehe ne ediọn gha gualọ otọ re rhunmwuda odẹ ughughan ẹre emwi vbenian ya sunu .
Ẹbu ediọn gha ghi mu ukpa mu uwerhẹn ghee ẹre nẹ vbenian , iran ke sẹtin taa mu olọ yan rẹn deghẹ ediọn eha ra agbaziro ọghe ediọn ni buohiẹn ẹre ọ khian guan yaẹn nene ẹmwẹ .
© 2018 Watch Tower Bible and Tract Society of Pennsylvania
FOTO NỌ RRE ODARO EBE NA :
Efoto na keghi re orhiema ọghe vbene etẹn ya kporhu ma avbe oleghan ni mwẹ ẹkorhiẹnrhiẹnmwẹ ye ikporhu iyẹn nọ maan vbe Bulgaria
ETẸN NI YA IYẸN WEWE
EMWA NE IRAN GU RUẸ BAIBOL
EMWA NI RRIE UGIE AYERE ỌGHE UWU E KRISTI ( 2017 )
Ebe na i re na khiẹn .
Ọ keghi re evba kpemehe ẹre zẹvbe ọkpa vbe usun iwinna imamwaemwi ọghe Baibol nọ khian vbe otagbọn hia .
Evbọ ke ekhọe rre , ẹre a ya ru iyobọ yọ .
Adeghẹ u hoo ne u ru iyobọ igho , lahọ gha rrie www.jw.org .
Sokpan wẹẹ te a sunu ye ọvbehe , ẹmwẹ ọghe Evbagbẹn Nọhuanrẹn hia na gbẹnnẹ ladian vbe ebe na , keghi ke E Baibol Edo ladian .
Adeghẹ NW na lele ẹmwẹ ọghe Evbagbẹn Nọhuanrẹn , ọni rhiema wẹẹ , New World Translation of the Holy Scriptures ẹre a ke zedu ẹre .
“ Wa gha mu ohan e Nọyaẹnmwa Osanobua uwa , wa vbe gha ga irẹn ọkpa kẹkan .
Wa gha re emwa ne ọ gba ẹko ẹre , ne uwa gha ya eni ẹnrẹn ọkpa kẹkan ru eyan uwa . ” — DIUT 10 : 20 .
IHUAN : 28 , 32
De vbene afiangbe ọghe Osanobua ya wii e Solomọn kevbe Keni hẹ ?
De vbene Mozis kevbe Erọn ya rhiẹre ma hẹ wẹẹ obọ ọghe Jehova ẹre iran ye ?
De iyobọ ne ayabọ kevbe itohan ọghe Jehova ye ne ima ?
1 , 2 . ( a ) Vbọzẹe ne ọ na khẹke ne ima sikẹ e Jehova ?
( b ) Vbe ima khian ziro yan vbe ako iruẹmwi na ?
EMWI nọ khẹke nọ ne ima sikẹ e Jehova rhunmwuda irẹn ẹre ọ mwẹ ẹtin sẹ , irẹn ẹre ọ mwẹ ẹwaẹn sẹ , irẹn ẹre ọ vbe mwẹ ahoẹmwọmwa sẹ emwa hia .
De ọmwa ne ẹi hoo nọ sikẹ Osa vbenian ?
( Psm 96 : 4 - 6 ) Sokpan eguọmwadia e Jehova eso ma rhikhan muẹn vbe ẹkpotọ kie re ne iran ya ru vberriọ .
Vbe ako iruẹmwi na , ma gha guan kaẹn eguọmwadia Osanobua eso ni ghaa yin uyinmwẹ nọ ma gba sokpan iran kegha ru vbene a miẹn wẹẹ , iran ya ẹkoata ga e Jehova .
Ma gha miẹn emwi kpataki ruẹ vbe avbe okha na , ni gha ru iyobọ ne ima ya gha ya ẹkoata ga e Jehova .
Vbọzẹe ne Jehova na ya obọ sekhae ne Keni ?

De emwi nọ tama e Keni ?
Gia guan kaẹn Keni .
Ọ ma ga osa ọvbehe gberra e Jehova sokpan , e Jehova ma miẹn ugamwẹ ọnrẹn yi rhunmwuda ekhọe dan nọ ghaa mwẹ .
( 1 Jọn 3 : 12 ) E Jehova keghi ya obọ sekhae ne Keni , ọ keghi tama rẹn wẹẹ : “ U gha fi ekhọe werriẹ gha ru emwi esi , I ghi miẹn ruẹ yi , U ma na fi ekhọe werriẹ , orukhọ hoo nọ kha yan ruẹ , sokpan ọ kere ne obọ ruẹ ke odukhunmwu nẹẹn .
( Gẹn 4 : 6 , 7 , NW ) Emwi ne Jehova ghaa tama Keni ọre wẹẹ , “ U gha fi ekhọe werriẹ do gha ru emwi esi , I ghi rhan obọ miẹn ruẹ yi . ”
De emwi ne Keni ru vbe ẹkpotọ kie nẹẹn ne ọ ya fi ekhọe werriẹ ?
Te Jehova gha te miẹn Keni yi akpawẹ te ọ fi iziro ekhọe ọghẹe werriẹ .
E Keni ma rhie ibude ne Osanobua rhie nẹẹn .
Iziro dan ẹre ọ si ẹre ne Keni na do ozere .
( Jems 1 : 14 , 15 ) Ughaghe vbe Keni ye rre ọvbokhan , ọ ma rẹn wẹẹ irẹn gha sọtẹ dae Jehova .
Sokpan ọ ghi khian enọwanrẹn nẹ , ọ keghi ru ai ghẹ ru , ọ na do ọtiọnrẹn izigha .
De egbe iziro nọ gha sẹtin ya afiangbe ọghe Jehova wii ima ?
Zẹvbe na ghee Keni , eguọmwadia Osanobua eso sẹtin gha yin uyinmwẹ nọ ma gba sokpan iran ghi gha ru vbene a miẹn wẹẹ , iran ya ẹkoata ga e Jehova .
( Jud 11 ) Vbe igiemwi , emwa vberriọ sẹtin gha yo iko kevbe ikporhu vbe ẹghẹ hia sokpan , a sẹtin miẹn wẹẹ , emwi ne iran mu roro vbe ẹghẹ hia ma gberra ẹmwẹ alama oghẹ , iran sẹtin gha mwẹ ekhọe emwidamwẹ kevbe ikhọ ẹko .
( 1 Jọn 2 : 15 - 17 ; 3 : 15 ) Ekhọe vbenian sẹtin ya ọmwa ru orukhọ .
Emwa ọvbehe i bẹghe emwi nọ rre ọmwa ekhọe sokpan e Jehova bẹghe ẹre deghẹ ima gele ya ekhọe hia gae . — Tie Jerimaia 17 : 9 , 10 .
De odẹ ne Jehova ya ru iyobọ ne ima , ne obọ ima mieke na “ ke odukhunmwu ” ne iziro nọ ma gba ?
Ma gha zẹ owẹ ihan , e Jehova i wa ya uhukpa yangbe ima , ibude na ẹre Jehova rhie ne ima : “ Wa dọlegbe bu mwẹ gha dee , mẹ gha bu uwa gha dee . ”
( Mal 3 : 7 ) E Jehova rẹnrẹn wẹẹ dọmwadẹ ima mwẹ ako ne ima na vburriẹ , ọrheyerriọ , ọ ma hoo ne ẹtin fo ima , ọ hoo ne ima gha hia vbene ẹtin ima sẹ , ne ima gha ru emwi esi .
( Aiz 55 : 7 ) Ma ghaa rre obọ ọghe Jehova , irẹn i khian vbe sẹ ima rae .
Ọ gha ru iyobọ nọ khẹke ne ima , ne obọ ima mieke na sẹtin “ ke odukhunmwu ” ne iziro ekhọe nọ ma gba . — Gẹn 4 : 7 .
De vbene Solomọn ya khian oghian e Jehova hẹ ?
Ma gha miẹn emwi kpataki ruẹ vbe igiẹmwi ọghe Ọba e Solomọn .
Vbe ọ rre igbama , te ọ wa gha lele adia ọghe Jehova .
Rhunmwuda ọni , e Jehova keghi rhie ẹwaẹn nẹẹn , ọ na vbe mu iwinna nọ hiunsi ọghe Ọgua Osa na bọ yọ re obọ .
Ọ ghi sẹ ẹghẹ , e Solomọn keghi khian oghian Osanobua .
( 1 Ọba 3 : 12 ; 11 : 1 , 2 ) E Solomọn keghi rhie owẹ gberra Uhi Osanobua nọ khare wẹẹ , “ Ọba ghẹ viọ ikhuo nibun , ọna gha yae fi iyeke gbe Nọyaẹnmwa . ”
( Diut 17 : 17 ) Ikhuo 700 ẹre Solomọn viọ rọnmwẹ .
Ọ na vbe zẹ ikhuo 300 ọse .
( 1 Ọba 11 : 3 ) Nibun vbuwe ikhuo nọ rhie re kegha re ikhuo ni ga ẹbọ ne ẹi re Ivbi Izrẹl .
Ọna rhiema wẹẹ , te Solomọn gele rraa uhi Osanobua . — Diut 7 : 3 , 4 .
De ozere ne Solomọn do ?
Solomọn ma ya uhukpa fiyekegbe Jehova , kherhe kherhe ghaa nọ . Zẹ vbene ẹghẹ ya gha khian , Solomọn na do gha fuẹn vbuwe igẹbọ .
Ọ na gbe aka ne ẹbọ ne a tie ẹre Ashtoreth kevbe Chemosh .
Ọ na deba ikhuo nọ viọ re gha ga ẹbọ .
E Solomọn ma ghi miẹn ehe ọvbehe gbe aka yi , a na ghi miẹn wẹẹ , ọkpẹn oke nọ wa werriẹ aro dae Jerusalẹm , ne irẹn bọ Ọgua Osa yi , ẹre ọ vbe gbe aka ẹbọ yi !
( 1 Ọba 11 : 5 - 8 ; 2 Ọba 23 : 13 ) Ughaghe iziro nọ ma gba ne Solomọn ghaa mwẹ ọre wẹẹ , e Jehova gha rhie aro gberra emwi dan ne irẹn ru rhunmwuda izọese ne ọ vbe gha ru vbe Ọgua Osa .
De emwi ne isọtẹ ọghe Solomọn si ?
E Jehova i rhie aro gberra orukhọ .
E Baibol keghi kha wẹẹ : “ Agharhemiẹn wẹẹ igba eva ọre Nọyaẹnmwa Osanobua Izrẹl rhie egbe maan e Solomọn , ọ na tama rẹn wẹẹ ne ọ ghẹ gho ẹbọ eghọẹn , e Solomọn ma họn ẹmwẹ e Nọyaẹnmwa , sokpan ọ keghi fi iyeke gbẹe , rhunmwuda ọnii , ohu e Solomọn keghi mu e Nọyaẹnmwa . ”
Vbọ ghi sunu ? E Jehova na vbe fiyekegbe Solomọn .
Ẹkpotọ ma ghi vbe kie ne uniẹn e Solomọn ya kha yan otọ Izrẹl hia , ukpo nibun ẹre iran vbe ya werriẹ aro daa ọlọghọmwa nọ wegbe . — 1 Ọba 11 : 9 - 13 .
De emwi nọ gha sẹtin si ima digiẹn vbe odẹ ọghe orhiọn ?
Ma ghaa gu emwa ne ẹi ga e Jehova mu obọ , iran sẹtin ye ima khian emwa ni worua vbe odẹ ọghe orhiọn .
Emwi vbenian ẹre ọ sunu dae Solomọn .
Emwa eso ni rre iko ọghomwa sẹtin gha re emwa ni vburriẹ vbe odẹ ọghe orhiọn .
A sẹtin vbe miẹn wẹẹ etẹn ima vbuwe ẹgbẹe , emwa ni rre ẹdogbo ne ima ye , emwa ne ima gba winna ra ne ima gba yo owebe sẹtin gha re emwa ne ẹi ga e Jehova .
Ọ ma zẹdẹ khẹke ne ima gha gu emwa vbenian mu obọ hiehie rhunmwuda iran sẹtin si ima digiẹn vbe odẹ ọghe orhiọn .
Avbe ọse ne u gu muobọ ru iyobọ nuẹn ya sikẹ e Jehova sayọ ra ?
( Ghee okhuẹn 11 )
Vbe ima khian ya rẹn hẹ deghẹ ọ ma ghi khẹke ne ima gha gu emwa eso mu obọ ?
Tie 1 Kọrinti 15 : 33 .
Emwa eso ne ẹi ga e Jehova sẹtin gha mwẹ uyinmwẹ nọ maan , a sẹtin vbe miẹn wẹẹ iran i mwẹ obọ vbe uyinmwẹ atosi .
Deghẹ emwa vbenian ẹre ima gu mu obọ , ọ gha gi ima na kha wẹẹ , ọse ni maan ẹre iran khin ra ?
Inọta nọ khẹke ne ima nọ egbe ima re ọre wẹẹ , ‘ Iran ru iyobọ mẹ ya sikẹ e Jehova sayọ ra ?
Vbọ rre iran ekhọe ?
De emwi ne iran mobọ guan kaẹn ?
Ẹmwẹ igho , emwi nọ rre atẹ , iku isasa egbe ra irọkhegbe ẹre iran mobọ guan kaẹn ra ?
Ẹmwẹ ekpọ ra ẹmwẹ nọ kẹkẹ ẹre ọ mobọ ke iran unu ladian ra ? ’
Jesu keghi ya obọ sekhae ne ima wẹẹ : “ Emwi nọ rre ekhọe ọre unu na ta ladian . ”
( Mat 12 : 34 ) U gha bẹghe ẹre wẹẹ emwa ne u gu mu obọ sẹtin si ruẹ ghee iyeke vbe odẹ ọghe orhiọn , ọ khẹke ne u gbaengbe ne iran ra u wa da obọ re yi ighẹ ọse ne u gu iran ru . — Itan 13 : 20 .
( a ) De emwi ne Jehova tama Ivbi Izrẹl vbe iran da kpa hin Igipt rre ?
( b ) De vbene Ivbi Izrẹl ghi ya khuẹnniẹn Osanobua hẹ ?
Ma gha vbe miẹn emwi ruẹ vbe emwi nọ sunu vbe Osanobua da fan Ivbi Izrẹl hin imu ọghe Igipt rre .
Vbe iran si egbe koko vbe odaro Oke Saina , e Jehova keghi rhiegbe ma iran vbe odẹ ọghe ọyunnuan .
Ehe hia na so ebiebi , avanukhunmwu na gha vannọ , ayan na gha yanyan , ighogho na gba ehe hia , urhu okpe na gha la ladian .
( Ẹks 19 : 16 - 19 ) Vbuwe ena hia ẹre Jehova na tama Ivbi Izrẹl wẹẹ , Osanobua nọ gualọ ugamwẹ ne a ma gua ẹre irẹn khin .
Ọ na gi iran rẹn wẹẹ , iran gha ya ẹkoata gha ga irẹn , irẹn i khian sẹ iran rae .
( Tie Ẹksodọs 20 : 1 - 6 . )
Emwi ne Jehova ghaa tama eguọmwadia re mwa ọre wẹẹ , “ Wa ghaa rre obọ ọghomwẹ , Ii khian yangbe uwa . ”

Deghẹ uwẹ ghaa rre uwu ẹbu Ivbi Izrẹl vbe ẹghẹ nii , u gha te vbe deba Ivbi Izrẹl kha wẹẹ : “ Ma gha ru emwikemwi ne Nọyaẹnmwa kha re . ”
( Ẹks 24 : 3 ) Sokpan , asẹ nii ẹre emwi ya sunu nọ danmwẹ ẹkoata ọghe Ivbi Izrẹl .
De emwi nọ danmwẹ ẹkoata ọghe Ivbi Izrẹl ?
Odẹ ọghe ọyunnuan ne Jehova ya rhiegbe ma Ivbi Izrẹl keghi ya orhirhi gbe ku iran , rhunmwuda ọni , iran na wẹẹ ne Mozis gha re ọmunu nọ gu e Jehova guan ne iran .
( Ẹks 20 : 18 - 21 ) Vbe Mozis ya gu e Jehova guan vbe uhunmwu Oke Saina , ọ ma rherhe rre .
Rhunmwuda ọni , orhiọn keghi gbe ye Ivbi Izrẹl iwu .
Ọ khọ wẹẹ , Ivbi Izrẹl ghaa bẹghe Mozis , ẹre iran na mwẹ amuẹtinyan dae Jehova .
Ne iran ma na ghi miẹn Mozis vbe ikpẹdẹ eso , amuẹtinyan ọghe iran keghi worua .
Osi na gha si iran sẹrriọ wẹẹ , iran na tama Erọn : “ Larre o , do ma Osanobua ne ima , nọ gha viọ ima gha khian rhunmwuda ima ma ghi rẹn emwi nọ ghi ru oko na ighẹ Mozis ne ọ viọ ima ke Igipt ladian . ” — Ẹks 32 : 1 , 2 .
De iziro nọ ma gba ne Ivbi Izrẹl ghaa mwẹ ? Vbe Jehova a ghi ru ?
Ivbi Izrẹl rẹnrẹn wẹẹ , orukhọ nọ wegbe ẹre igẹbọ khin vbe odaro e Jehova .
( Ẹks 20 : 3 - 5 ) Ọrheyerriọ , ọ ma rhie ẹghẹ hiehie iran ke suẹn gha ga ẹkhuia ẹmila .
Agharhemiẹn wẹẹ iran sọtẹ dae Jehova , iran na ye gha mwẹ ọnrẹn vbe orhiọn wẹẹ , obọ ọghe Jehova ẹre iran ye .
Uhiẹn Erọn keghi tie ugie ẹbọ nii idugie ọghe ugamwẹ e Jehova .
Vbe Jehova a ghi ru ?
Ọ wa sọnnọ e Jehova .
Ọ keghi tama e Mozis wẹẹ Ivbi Izrẹl “ fa egbua nẹ , iran he mwẹ ye otọ .
Iran wa lahin odẹ ne I yi ẹre iyi , ne iran gha lele . ”
Te Jehova khian ghi te wabọ Ivbi Izrẹl rua rhunmwuda , emwi ne iran ru wa kakabọ sọnnọẹn . — Ẹks 32 : 5 - 10 .
15 , 16 .
De vbene Mozis kevbe Erọn ya rhiẹre ma hẹ wẹẹ obọ ọghe Jehova ẹre iran ye ?
( Ghee efoto nọ rre omuhẹn . )
E Jehova keghi mwẹ itohan dae Ivbi Izrẹl , ọ ma ghi fuẹn iran rua .
Ọna keghi kie ẹkpotọ yọ , ne Ivbi izrẹl ni mwẹ ekhọe ata ya rhiẹre ma wẹẹ , obọ ọghe Jehova ẹre iran ye .
( Ẹks 32 : 14 ) E Mozis ghi ke uhunmwu Oke Saina dee , ọ keghi bẹghe vbene Ivbi Izrẹl ya gha gbe wee hẹ — iran na gha so ihuan gbe iku vbe odaro ẹkhuia ẹmila .
Ohu keghi mu e Mozis sẹrriọ wẹẹ , ọ na dunmwu ẹkhuia ẹmila nii rua .
Mozis na ghi kha wẹẹ : “ Gha ọ ghi rre obọ ọghe Nọyaẹnmwa vbọ ?
Bu mwẹ gha dee ! ”
“ Avbe ivbi e Livai keghi si koko lẹga ẹre . ” — Ẹks 32 : 17 - 20 , 26 .
Agharhemiẹn wẹẹ Erọn ẹre ọ ma ẹkhuia ẹmila ne Ivbi Izrẹl ghaa gho , ọ keghi fiwerriẹ , ọ na deba Ivbi e Livai gha rre obọ ọghe Jehova .
Iran ni mwẹ ẹkoata keghi kpa hin uwu ẹbu Ivbi Izrẹl ni sọtẹ rre .
Azẹ ne iran ru nii , ẹre ọ zẹe ighẹ iran miẹnfan rhunmwuda , arriaisẹn emwa nibun ẹre ọ wulo vbe ẹdẹrriọ ba ẹmwẹ ẹbọ ne a ga .
Sokpan , e Jehova keghi ru eyan wẹẹ , irẹn gha fiangbe Ivbi Izrẹl ni ya ekhọe hia gha rre obọ ọghe irẹn . — Ẹks 32 : 27 - 29 .
Vbe ima miẹn ruẹ vbe ẹmwẹ ne Pọl tae vbekpae ẹkhuia ẹmila ?
Vbe ima miẹn ruẹ vbe okha na ? Ukọ e Pọl keghi kha wẹẹ : “ Igiemwi ọre a ye avbe emwi na hia rhie ne ima ne , ima ghẹ gha . . . ga ẹbọ zẹ vbene eso vbe uwu iran ru .
Emwi na hia sunu ne a ya rhie igiemwi ne emwa ọvbehe , a keghi gbẹnnẹ ọnrẹn ye otọ ne a ya bu ima ude .
Rhunmwuda , ẹghẹ ima keghi re ẹghẹ ne ufomwẹ na sẹ otọ fo nẹ .
Ọmwa nọ ro ighẹ rẹn mudia nẹ , ọ mwẹ ẹwaẹn ne ọ ghẹ ya de . ”
( 1 Kọr 10 : 6 , 7 , 11 , 12 ) Ẹmwẹ ne Pọl tae vbe ako na rhiẹre ma wẹẹ , eguọmwadia Osanobua sẹtin de ye orukhọ .
Emwa vberriọ sẹtin ye gha roro ẹre wẹẹ iran ye gu e Jehova mwẹ asikẹgbe nọ maan .
Sokpan ne a gha mwẹ ahoo na ya ẹkoata ga Osanobua , ra na ba gha ru ighẹ a ya ẹkoata gae ma rhiema wẹẹ ima gele ya ẹkoata gae .
Irẹn i miẹn ugamwẹ vberriọ yi . — 1 Kọr 10 : 1 - 5 .
De emwi nọ gha sẹtin ye ima khian rree ne Jehova ? Vbe a lae miẹn deghẹ ima khian rree ne Jehova ?
Zẹ vbene osi ya gha si Ivbi Izrẹl rhunmwuda ne Mozis ma na rherhe ke uhunmwu Oke Saina rre , Ivbiotu e Kristi sẹtin vbe gha si osi rhunmwuda agbọn ọgbọn ma rre vbe ẹghẹ ne iran te yaro yi .
Ma sẹtin vbe gha roro ẹre wẹẹ , ọ gha ye rhie ẹghẹ e Jehova ke do mu avbe eyan rẹn sẹ ra ẹi khian ghi muẹn sẹ hiehie .
Deghẹ ima ma begbe , iziro vbenian sẹtin ya ima mu ahoo ọghe ikpakpa ye okaro vbe arrọọ ọghe ima .
Zẹ vbene ẹghẹ ya khian , ma ghi fẹko gha khian rree ne Jehova . Ma sẹtin do gha yin uyinmwẹ eso ne ima ghẹ te yin deghẹ ima ye mudia gbain vbe odẹ ọghe orhiọn .
De ẹmwata ne uhunmwu ẹmwẹ nọ khẹke ne ima gha yerre vbe ẹghẹ hia ?
Vbọzẹe ne ọ na khẹke ne ima gha ye ẹre rre ?
Ma ghẹ mianmian wẹẹ , emwi ne Jehova gualọ vbe obọ ima ọre ugamwẹ ne a ma gua kevbe ne ima gha họn ẹmwẹ nẹẹn .
( Ẹks 20 : 5 ) Ma gha kpa hin otu e Jehova rre , ọni rhiema wẹẹ obọ ọghe Esu ẹre ima ghi ye . Emwi vbenian keghi si ẹbe .
Ọna ẹre ọ si ẹre ne Pọl na ye ima re rre wẹẹ : “ Wẹ i ra sẹtin gha wọn vbe ukpu ọghe Nọyaẹnmwa kevbe ukpu Esu . ” — 1 Kọr 10 : 21 .
De vbene Jehova ya ru iyobọ ne ima hẹ vbe ima gha zẹ owẹ ihan ?
Ọ mwẹ emwi ọkpa nọ rhilo okha ọghe Keni , e Solomọn kevbe Ivbi Izrẹl ni sọtẹ vbe uhunmwu Oke Saina ginna egbe — te ẹkpotọ kie ne iran hia , ne iran ya “ ro iro fi uyinmwẹ fiwerriẹ . ”
( Iwinna 3 : 19 ) Ọna rhiema wẹẹ , e Jehova i wa ya uhukpa yangbe ima vbe ima gha ru khọ .
Vbe igiemwi , e Jehova yabọ Erọn vbe ọ ru orukhọ .
Vbe ẹdẹnẹre , e Jehova keghi loo obẹlẹ ughughan ya dia ima ye uviẹn .
Ọ loo e Baibol , ebe ne otu gbẹnnẹ ladian kevbe ibude ne ima miẹn vbe obọ etẹn ne ima gba ga .
Ma ghaa lele adia ọghe Jehova , ọ gha mwẹ itohan da ima .
De emwi nọ khẹke nọ gha re atamuolọyan ọghe ima , vbe ima gha werriẹ aro daa edanmwẹ ọghe ẹkoata ?
Ọ mwẹ emwi kpataki nọ zẹe ne Jehova na mwẹ itohan nọ ma te khẹke daa ima .
( 2 Kọr 6 : 1 ) Itohan nọ mwẹ daa ima ẹre ọ kie ẹkpotọ yọ ne ima ya “ zobọ vbe avbe uyinmwẹ ne ẹi re ọghe Osanobua , kevbe orriarria emwi agbọn na hia . ”
( Tie Taitọs 2 : 11 - 14 . )
Te ima khian gha werriẹ aro daa edanmwẹ ọghe ẹkoata a te miẹn wẹẹ agbọn Esu na sẹ ufomwẹ .
Nọnaghiyerriọ , gi ẹre gha re atamuolọyan ọghe ima wẹẹ , obọ ọghe Jehova ma khian gha ye rhunmwuda , irẹn ọkpa ẹre ọ khẹke ne ima gha mu ohan rẹn , irẹn ọkpa ẹre ọ khẹke ne ima gha ga kevbe wẹẹ , irẹn ẹre ọ vbe khẹke ne ima rhikhan mu . — Diut 10 : 20 .
‘ Afiangbe ọre ọghe uhunmwu ẹvbo nọ re ọghe Osanobua .
Afiangbe ọre ọghe emwa ne irẹn zẹ ya ru ọghẹe . ’ — PSM 33 : 12 .
IHUAN : 40 , 50
De emwi ne a ya egbe fiohan kevbe idinmwiamẹ ọghomwa rhiema ?
Vbọzẹe ne ọ na khẹke ne emwa ọvbehe gha bẹghe ẹre wẹẹ , e Jehova ọkpa ẹre ima gele ga ?
Vbọzẹe ne ọ na khẹke ne ima gha ru ẹse ne etẹn ne ima gba ga , ne ima gha yabọ iran kevbe ne ima gha ya ekhọe esi gu iran loo ?
Vbọzẹe ne a gha na kha wẹẹ , e Jehova ẹre ọ yaẹn emwi hia ?
( Ghee efoto nọ rre omuhẹn . )
E JEHOVA ẹre ọ yaẹn emwi hia !
Irẹn ẹre ọ yaẹn “ ẹrinmwi ne ọ yo sẹ ehia . Irẹn ọ vbe yan agbọn kevbe emwi hia ni rre uwu ẹre . ”
( Diut 10 : 14 ; Arhie 4 : 11 ) Nọnaghiyerriọ , e Jehova ẹre ọ yaẹn ima rhunmwuda irẹn ẹre ọ yi ima .
( Psm 100 : 3 ) Vbuwẹ emwa hia nọ he yin agbọn na ke ne a ya bu agbọn tua agbọn gha dee , e Jehova mwẹ emwa ne irẹn hannọ zẹ ya ru ọghẹe .
Zẹvbe ne Baibol khare , gha re emwa kpataki ni re ọghe Jehova ?
Vbe igiemwi , ebe Psalm 135 keghi tie Ivbi Izrẹl ni ghaa ye ẹkoata ga Osanobua vbe ẹghẹ nẹdẹ , emwa ne Osanobua ve ghaan , ne irẹn zẹe “ ne iran gha re ọghe irẹn . ”
( Psm 135 : 4 ) Ebe Hozia vbe tae ye otọ wẹẹ , emwa ni ke agbọn ẹvbo ọvbehe rre gha vbe do khian eguọmwadia e Jehova .
( Hoz 2 : 23 ) Ukpo 36 C.E . ẹre ẹmwẹ akhasẹ nii ghi mwẹ amusẹ vbe Jehova hannọ emwa ne ẹi re Ivbi e Ju zẹ , zẹvbe emwa ni gha deba e Kristi kha vbe ẹrinmwi .
( Iwinna 10 : 45 ; Rom 9 : 23 - 26 ) Iran na , ne a ya orhiọn nọhuanrẹn hannọ zẹ , ni mwẹ ayayẹro ọghe arrọọ vbe ẹrinmwi , ọre “ agbọn ẹvbo nọhuanrẹn ” ni re emwa kpataki ọghe Osanobua .
( 1 Pit 2 : 9 , 10 ) Eguọmwadia e Jehova ni mwẹ ayayẹro ọghe arrọọ ọghe etẹbitẹ vbe uhunmwu otagbọn ghi vbo ?
E Jehova vbe tie iran ‘ emwa irẹn ’ ne irẹn hannọ zẹ . — Aiz 65 : 22 .
( a ) De emwa ni gu e Jehova mwẹ asikẹgbe ne khuankhuan vbe ẹdẹnẹrẹ ?
( b ) De emwi ne ima khian ziro yaẹn vbe ako iruẹmwi na ?
Vbe ẹdẹnẹrẹ “ oghẹn nekherhe ” ni mwẹ ayayẹro ọghe arrọọ vbe ẹrinmwi kevbe oghẹn ne gbii ni mwẹ ayayero ọghe arrọọ vbe uhunmwu otagbọn keghi ga Jehova kugbe zẹvbe oghẹn ohuan ọkpa .
( Luk 12 : 32 ; Jọn 10 : 16 ) Rhunmwuda ọni , te ọ khẹke ne ima gha kpọnmwẹ Jehova ne ọ na kie ẹkpotọ yọ , ne ima gu irẹn gha mwẹ asikẹgbe nọ maan .
Vbe ako iruẹmwi na , ma gha guan kaẹn odẹ eso ne ima gha ya sẹtin rhiẹre ma wẹẹ , ma gbọyẹmwẹ ye ukpamuyọmọ nọ hiunsi na .
De odẹ ọkpa ne ima ya gbọyẹmwẹ yọ ne Jehova na gi ima gha re ọsiọre ? Vbe Jesu a vbe ya gbọyẹmwẹ yọ hẹ ?
Vbe ima ya arrọọ ọghe ima fiohan ne Jehova , te ima rhiẹre ma wẹẹ , ma gbọyẹmwẹ ye ẹse nọ ru ne ima .
Vbe ima dinmwiamẹ , ma keghi gi emwa rẹn vbe idagbo wẹẹ , e Jehova ẹre ọ yaẹn ima kevbe wẹẹ , ahoo ọghẹe ẹre ima khian ya arrọọ ọghe ima ru .
( Hib 12 : 9 ) Erriọ e Jesu vbe ru ẹre vbọ dinmwiamẹ , ọ keghi ya ẹmwẹ akhasẹ nọ rre ebe Psalm mwẹ amusẹ , nọ khare wẹẹ : “ U miẹn vbe ahoo ruẹ ne a ru yẹ mwẹ hẹ Osanobua mwẹ . ”
( Psm 40 : 7 , 8 ) Agharhemiẹn wẹẹ , agbẹnvbo ne a ya fiohan ne Jehova ẹre a biẹ Jesu yi , ọ na ye dinmwiamẹ , ne ọ mieke na ru ahoo ọghe Osanobua .
5 , 6 . ( a ) Vbe Jehova a ru vbe Jesu dinmwiamẹ ?
( b ) De vbene Jehova ya gbọyẹmwẹ yọ hẹ vbe ima gha ya arrọọ ọghe ima fiohan nẹẹn ?
Ru igiemwi yọ . Vbe Jehova a ru vbe Jesu dinmwiamẹ ?
E Baibol keghi kha wẹẹ : “ Ugbẹn vbe Jesu ghi dinmwiamẹ nẹ , vbene ọ wa ladian vbe uwu amẹ , erinmwi keghi kie ye otọ , irẹn keghi miẹn orhiọn Osanobua vbe ọ tuorre , ọ yevbe idu , ọ keghi rhuẹ yan rẹn .
Urhu ọkpa keghi ke ẹrinmwi rre wẹẹ , ‘ Ọna ọre ovbimwẹ ni hoẹmwẹ ọnrẹn , ọmwa ne ekhọe mwẹ rhiẹnrhiẹn ghee ẹsẹsẹmwẹse . ’ ”
( Mat 3 : 16 , 17 ) Agharhemiẹn wẹẹ ọghe Jehova ẹre Jesu ka khin , ẹko wa kakabọ rhiẹnrhiẹn e Jehova vbe ọ bẹghe ẹre wẹẹ , Jesu hoo ne ọ ya arrọọ ọghẹe ga irẹn .
Erriọ e Jehova vbe ghọghọ vbe ima gha ya arrọọ ọghe ima fiohan nẹẹn .
Ma gha miẹn afiangbe vbe obọ re . — Psm 149 : 4 .
Vbe igiemwi , gia kha wẹẹ , okpia ọkpa kọ ọka ye ugbo ẹre .
Ọka nii ghi woo nẹ , ovbi ẹre nokhuo ne kherhe na ya fian ọkpa vbuwe ẹre , ọ na ya ne erhae .
Erhae ẹre ọ ka yan ugbo ọka na .
Agharhemiẹn wẹẹ , erhae ẹre ọ yaẹn ugbo ọka nii , te ọ khian ye gbọyẹmwẹ ye emwi ne ọvbokhan nii ru nii rhunmwuda , ọ rhie ma wẹẹ ọvbokhan nii hoẹmwẹ erhae .
Ọka nii ne ọvbokhan nii ya ne erhae , ẹre erhae khian ya aro nọ ghaan ghe sẹ ọka nikẹre ni rre ugbo ẹre .
Erriọ ẹko vbe ya rhiẹnrhiẹn e Jehova vbe ima gha ya arrọọ ọghe ima fiohan nẹẹn . — Ẹks 34 : 14 .
Zẹ vbene Malakai khare , de aro ne Jehova ya ghee emwa ni ya egbe fiohan nẹẹn ?
Tie Malakai 3 : 16 .
Deghẹ u ma he ya arrọọ ruẹ fiohan ne Jehova ne u vbe dinmwiamẹ , ọ khẹke ne u ru vberriọ .
Vbene ẹmwata , e Jehova ẹre ọ yaẹn ima hia ke na ya biẹ ima gha dee .
Sokpan , muẹn roro vbe nọ gha ya ẹko rhiẹnrhiẹn e Jehova hẹ , deghẹ u na ya arrọọ ruẹ fiohan nẹẹn rhunmwuda ne u na yẹrẹro wẹẹ , irẹn ẹre ọ mwẹ asẹ ne a ya kha yaẹn agbọn vbe ẹrinmwi !
( Itan 23 : 15 ) E Jehova tobọre i vbe mianmian emwa ni ya ẹkoata gae , ọ gha gbẹnnẹ eni iran ye ebe ayere ọghẹe .
8 , 9 .
De emwi ne Jehova gualọ vbe obọ emwa ne eni iran rre ebe ayere ọghẹe ?
Deghẹ ima ma hoo ne Jehova khiẹn eni ima hin ebe ayere ọghẹe rre , ọ mwẹ iwinna eso nọ bi ye ima izabọ .
Akhasẹ ighẹ Malakai keghi kha wẹẹ , te ọ khẹke ne ima gha mwẹ imuohan ọghe Jehova , ma vbe gha “ ya ọghọ nẹẹn . ”
Ma gha rhie ugamwẹ ne ọmwa ọvbehe ra emwi ọvbehe vbọ gberra Jehova , ọ ghi khiẹn eni ima hin ebe arrọọ ọghẹe rre . — Ẹks 32 : 33 ; Psm 69 : 28 .
Agharhemiẹn wẹẹ ne a ya egbe fiohan kevbe ne a dinmwiamẹ wa ru ekpataki , ọ ma wa fo ye evba .
Uhukpa kẹkan ẹre a ya arrọọ ọghomwa fiohan ne Jehova , uhukpa ẹre a vbe dinmwiamẹ .
Sokpan ugamwẹ ne ima rhie ne Jehova keghi re emwi ne ima khian gha ru khian ya fi etẹbitẹ . — 1 Pit 4 : 1 , 2 .
De alughaẹn ne gẹdẹgbẹe nọ rre uwu ẹkpo emwa ni ga e Jehova kevbe emwa ne ẹi gae ?
Vbe ako iruẹmwi nọ lae , ma keghi ziro yaẹn okha ọghe Keni , Solomọn kevbe Ivbi Izrẹl .
Iran ma ya ekhọe hia ga e Jehova .
Okha ọghe iran rhiẹre ma wẹẹ , te ọ khẹke ne eguọmwadia e Jehova mudia gbain vbe odẹ ọghe ẹmwata , emwi esi ghi gha yẹẹ iran , iran ghi vbe gha khuiwu emwi dan .
( Rom 12 : 9 ) E Malakai ghi ya unu kaẹn ebe ayere ọghe Osanobua nẹ , Jehova tobọre keghi kha wẹẹ , te alughaẹn ne egbe khian gha rre uwu ẹkpo “ ọmwata kevbe ọmwa dan ” kevbe uwu ẹkpo ọmwa nọ ga e Jehova kevbe ọmwa ne ẹi gae . — Mal 3 : 18 .
Vbọzẹe ne ọ na khẹke ne emwa ọvbehe gha bẹghe ẹre wẹẹ , ekhọe hia ẹre ima ya ga e Jehova ?
Te ọ khẹke ne alaghodaro ọghe ima vbe odẹ ọghe orhiọn “ gha re ne aro emwa hia sẹẹ . ”
Ọna ọre odẹ ọvbehe ne ima ya gbọyẹmwẹ ye ẹkpotọ ne Jehova kie re ne ima ya gha rre obọ ọghẹe .
( 1 Tim 4 : 15 ; Mat 5 : 16 ) Nọ egbuẹ : ‘ Emwa ọvbehe bẹghe ẹre wẹẹ , ekhọe hia ẹre I ya ga e Jehova ra ?
Mẹ ya oghọghọ tama emwa ọvbehe wẹẹ , Osẹe Jehova ẹre I khin ra ? ’
Ẹko i khian rhiẹnrhiẹn e Jehova hiehie , deghẹ ohan ra ekhue i gi ima tama emwa ọvbehe wẹẹ , eguọmwadia re ẹre ima khin . — Psm 119 : 46 ; Tie Mak 8 : 38 .
Uyinmwẹ ruẹ gele rhiẹre ma wẹẹ ọkpa vbe Osẹe Jehova ẹre u khin ra ?
( Ghee okhuẹn 12 , 13 )
12 , 13 .
De uyinmwẹ ne etẹn eso yin nọ yae lọghọ na sẹtin yi iran ẹro zẹvbe Osẹe Jehova ?
Etẹn eso keghi ya egbe tae emwa ni rre uwu agbọn ne orhiọn dan ọghe agbọn Esu loo . Te ọ ghi lọghọ na rẹn alughaẹn nọ rre uwu ẹkpo iran kevbe emwa ne ẹi ga e Jehova .
( 1 Kọr 2 : 12 ) Orhiọn dan nọ loo vbe agbọn Esu ẹre ọ si ẹre ne emwa na rhie aro tua emwi ikpakpa .
( Ẹfis 2 : 3 ) Vbe igiemwi , vbene a bu ima ude sẹ ne ima gha mu egbe ẹse , te etẹn ye ya egbe tae emwa ni rre uwu agbọn vbe egbe ne a mu .
Iran ghi yọ ukpọn ne piẹnpiẹnpiẹn , ukpọn ne tebe kevbe ukpọn na la bẹghe uwu egbe ọmwa gha die iko .
Eto ọghe wa do ghee ẹre etẹn nikpia eso gbe , ẹre etẹn nikhuo eso vbe ru .
( 1 Tim 2 : 9 , 10 ) Rhunmwuda ọni , iran ghaa rre uwu ẹbu , ai ghi rẹn nọ re eguọmwadia e Jehova vbọ . — Jems 4 : 4 .
Odẹ ọvbehe ye rrọọ ne etẹn eso ya ya egbe tae emwa ni rre uwu agbọn , ọni ọre vbene iran ya gbe kevbe uyinmwẹ nọ ma khẹke Ivbiotu e Kristi ne iran yin vbe iran ghaa rre iku .
Yevbesọni , efoto ne etẹn eso mu ye websait ne a ya gu egbe guan vbe na ghee Facebook kevbe ẹmwẹ ne iran gbẹnnẹ ladian keghi rhiẹre ma wẹẹ iran ma deziẹn vbe odẹ ọghe orhiọn .
A sẹtin miẹn wẹẹ etẹn vbenian ma he ru orukhọ nọ wegbe ne a ya kan ọmwa fua vbe iko , sokpan ọyasin ọghe uyinmwẹ vberriọ sẹtin sin etẹn ọvbehe ni hia ne iran gha ya ẹkoata ga e Jehova . — Tie 1 Pita 2 : 11 , 12 .
Ghẹ gi emwa ni ma deziẹn vbe odẹ ọghe ẹmwata mu uyinmwẹ ruẹ rhia
De odẹ nọ khẹke ne ima ya gha yin deghẹ ima hoo ne Jehova ye gha re ọse ima ?
Agbọn Esu keghi ya emwa rhie aro tua emwi ikpakpa kevbe emwi ewe ne iran ya ghagha .
( 1 Jọn 2 : 16 ) Sokpan , zẹvbe emwa ọghe Osanobua , te ọ khẹke ne ima ‘ zobọ vbe avbe uyinmwẹ ne ẹi re ọghe Osanobua , kevbe orriarria emwi agbọn na hia , ne a gha yin uyinmwẹ ai balọ egbe , uyinmwẹ ọghe ọmwa imudiaẹse , kevbe uyinmwẹ nọ khọ ọghe Osanobua vbe agbọn na . ’
( Taitọs 2 : 12 ) Nọnaghiyerriọ , te ọ khẹke ne ẹmwẹ nọ ke ima unu ladian , vbene ima ya rri evbare , odẹ ne ima ya da ayọn , egbe ne ima mu kevbe uyinmwẹ ọghe ima vbe isiwinna gha rhiẹre ma wẹẹ , emwa ni ya ẹkoata ga e Jehova ẹre ima khin . — Tie 1 Kọrinti 10 : 31 , 32 .
Vbọzẹe ne ọ na khẹke ne ima gha ya obọ esi mu etẹn ?
Ma ghaa ya obọ Esi mu etẹn ne ima gba ga , te ima rhiẹre ma wẹẹ ima gbọyẹmwẹ ye asikẹgbe ne ima gu e Jehova mwẹ .
Ọghe Jehova ẹre iran vbe khin .
Ma ghaa ye ọna rre , obọ esi ẹre ima khian ya gha mu etẹn ne ima gba ga e Jehova vbe ẹghẹ hia .
( 1 Tẹs 5 : 15 ) Jesu keghi tama erhuanegbe ẹre wẹẹ : “ A deghẹ uwa hoẹmwẹ egbe , ọre emwa hia gha na rẹn wẹẹ , erhuanegbe mwẹ ọre uwa khin . ” — Jọn 13 : 35 .
De emwi ne ima ruẹ re vbe Uhi e Mozis nọ rhiẹre ma wẹẹ e Jehova gele hoẹmwẹ emwa rẹn ?
Igiemwi na gha ru iyobọ ne ima ya rẹn vbene ọ ru ekpataki sẹ hẹ ne ima gha ya obọ nọ maan mu etẹn vbe iko .
Emadogua ne a ya fiohan ne Jehova ne a loo vbe Ọgua Osa , keghi re ne Ivbi Izrẹl ghaa loo vbe ugamwẹ e Jehova , iran ma gha loo ẹre ye emwi ọvbehe .
Ọmwa nọ ma lele adia ne a ya loo ẹre zẹvbe nọ rre Uhi e Mozis sẹtin ya uhunmwu tae .
( Nọm 1 : 50 , 51 ) U miẹn aro nọ ghaan ne Jehova ya gha ghee emadogua ne a ghaa loo vbe ugamwẹ ọghẹe , inu ghi nọ ne emwa ni ya arrọọ ọghe iran fiohan nẹẹn , ni vbe ya ẹkoata gae !
E Jehova ẹre ọ khare vbekpae emwa rẹn wẹẹ : “ Omwaikọmwa ne ọ fi uwa emwi , emwi ne ọre eghẹnghẹn mwẹ , ẹre ọ fi ẹre emwi . ” — Zẹk 2 : 8 .
De emwi ne Jehova bẹghe ?
Akhasẹ ighẹ Malakai khare wẹẹ “ e Nọyaẹnmwa keghi danmwehọ ” vbe eguọmwadia re ghaa gu egbe guan .
( Mal 3 : 16 ) E Jehova “ rẹn iran ni re ọghẹe . ”
( 2 Tim 2 : 19 ) Aro ọre sẹ otọ vbe emwi hia ne ima ru .
( Hib 4 : 13 ) Deghẹ ima i ya obọ esi mu etẹn , e Jehova bẹghe ẹre .
Ma ghaa yabọ iran vbe iran gha ru emwi nọ sọnnọ ima , ma ghaa ru ẹse ne iran , ima na vbe gha ya ekhọe esi gu iran loo , e Jehova vbe bẹghe ẹre . — Hib 13 : 16 ; 1 Pet .
4 : 8 , 9 .
Vbe ima khian ya gbọyẹmwẹ ye ukpamuyọmọ ne ima mwẹ ne ima na re emwa ọghe Jehova ?
Ukpamuyọmọ nọ hiunsi nọ ne ima na re eguọmwadia e Jehova , nọnaghiyerriọ , ọ khẹke ne ima gha gbọyẹmwẹ yọ .
Vbe ima ya arrọọ ọghe ima fiohan ne Jehova , azẹ nọ ghi maan sẹ ẹre ima ru .
Agharhemiẹn wẹẹ agbọn ọwiẹyi ẹre ima ye , ma gha sẹtin gha re emwa “ ne ẹi mwẹ abe kevbe nọhuanrẹn . ” Ọ khẹke ne ima “ gha fi wainwain vbe uwu ẹbu iran . ”
( Fil 2 : 15 ) Ma ghi gha khuiwu emwi dan .
( Jems 4 : 7 ) Ma vbe gha mwẹ ahoẹmwọmwa daa etẹn ne ima gba ga rhunmwuda e Jehova ẹre ọ yaẹn iran . — Rom 12 : 10 .
De vbene Jehova ya fiangbe emwa ni re ọghẹe ?
E Baibol keghi kha wẹẹ : “ E Nọyaẹnmwa i ra he emwa rẹn yotọ . ”
( Psm 94 : 14 ) E Jehova ẹre ọ tobọre ru eyan na , vbene ọ rhirhi gha ye hẹ , ọ gha muẹn sẹ .
Uhiẹn , uwu i sẹtin wannọ ima hin ahoẹmwọmwa ọghe Jehova rre .
( Rom 8 : 38 , 39 ) “ Adeghẹ te ima vbe wu , Nọyaẹnmwa ọre ima wu na .
Rhunmwuda ọnii , ọre te ima wu ra te a rre agbọn , ọghe Nọyaẹnmwa ọre ima khin . ”
( Rom 14 : 8 ) Ma wa yaro ye ẹghẹ ne Jehova khian ya huẹn eguọmwadia re hia ni ya ẹkoata gae kpaegbe vbe idin .
( Mat 22 : 32 ) E Jehova wa fiangbe ima vbe ẹghẹ ne ima ye na .
Ẹmwẹ ne Baibol tae i gele defua . Ọ keghi kha wẹẹ : ‘ Afiangbe ọre ọghe uhunmwu ẹvbo nọ re ọghe Osanobua .
Afiangbe ọre ọghe emwa ne irẹn zẹ ya ru ọghọe . ’ — Psm 33 : 12 .
VBE Jesu maa erhuanegbe ẹre vbene a ya kporhu hẹ , ọ keghi gi iran rẹn wẹẹ , ẹi re emwa hia ẹre ọ khian gha rhie ehọ ne iran taa yi .
( Luk 10 : 3 , 5 , 6 ) Vbe ima ghaa rre ikporhu , emwa eso sẹtin rhovbiẹ ima , iran sẹtin vbe yaa ima hin owa iran rre .
Emwi vbenian keghi yae lọghọ ne ima ye gha mwẹ ẹnina daa emwa ne ima kporhu ma .
Ọmwa nọ mwẹ ẹnina i rhie aro gberra ọlọghọmwa ne emwa ọvbehe ye , ọ keghi mwẹ itohan daa iran , ọ vbe gha hoo nọ ru iyobọ .
Ẹnina ne ima mwẹ daa emwa ne ima kporhu ma gha worua , izọghae ne ima ya kporhu ghi vbe worua .
Ma sẹtin ya izọghae gie erhẹn .
Ne erhẹn mieke na gha ba ẹse , ọ khẹke ne a gha hie erhẹn yọ .
Ọna rhiema wẹẹ , ne ima mieke na gha mwẹ izọghae sayọ , te ọ khẹke ne ima gha mwẹ ẹnina daa emwa ne ima kporhu ma . — 1 Tẹs 5 : 19 .
Vbe ima khian ya sẹtin gha mwẹ ẹnina daa emwa ọvbehe hẹ agharhemiẹn wẹẹ ọ lọghọ ne a ru vberriọ ugbẹnso ?
Gi ima guan kaẹn arhunmwu eha ne ima gha sẹtin ya egbe ta — Jehova , Jesu kevbe ukọ e Pọl .
Jehova keghi re Osa nọ mwẹ izinegbe .
Ke ukpo arriaisẹn nibun gha dee ẹre eghian ke sa ọrho ya eni ẹnrẹn , ọrheyerriọ , te irẹn ye “ maan ne emwa ẹsoghodan kevbe emwa dan . ”
( Luk 6 : 35 ) Ne Jehova na mwẹ izinegbe vbe egbe ima , ẹre ọ gele rhiẹre ma wẹẹ , ọ mwẹ itohan daa ima .
Irẹn hoo ne “ emwa hia ” miẹn fan .
( 1 Tim 2 : 3 , 4 ) Osanobua keghi khuiwu emwi dan , ọrheyerriọ , aro nọ ghaan ẹre ọ ya ghee emwa nagbọn rhunmwuda , ọ ma hoo ne ọmwa rhọkpa fuan . — 2 Pita 3 : 9 .
E Jehova rẹnrẹn wẹẹ te Esu wa bibi emwa nibun odẹ .
( 2 Kọr 4 : 3 , 4 ) Ibiẹka ẹre nibun ye khin vbe a suẹn gha taa ohoghe ma iran vbekpae Osanobua .
Ọna ẹre ọ zẹe ne ọ na lọghọ ne iran do miẹn odẹ ọghe ẹmwata yi .
E Jehova wa mu egbe ne ọ ya ru iyobọ ne emwa vbenian .
Vbe ima ya rẹn hẹ ?
Gi ima guan kaẹn obọ ne Jehova ya muẹn Ivbi e Ninevi nẹdẹ .
Agharhemiẹn wẹẹ uyinmwẹ atosi ẹre ọ gu iran obọ ro , e Jehova keghi tama e Jona wẹẹ : “ Wẹ ma miẹn wẹẹ ẹi mwẹ mẹ ma tohan e Ninevi ne ẹvbo nọkhua nii .
A rhe tae na , ọ sẹ [ emwa ] arriaisẹn iyehan ( 120,000 ) nọ ma rẹn ọkpa rẹn eva ni rre uwu ẹre . ”
( Jona 4 : 11 ) E Jehova keghi mwẹ itohan daa Ivbi e Ninevi rhunmwuda iran i mwẹ irẹnmwi ọghe ẹmwata vbekpa irẹn .
Ọna ẹre ọ si ẹre ne Osanobua na gie Jona ne ọ ya ya obọ sekhae ne iran .
Aro nọ ghaan ẹre Jehova ya ghee emwa hia , erriọ vbe khẹke ne ima gha ye .
Odẹ ọkpa ne ima khian ya gha ya egbe tae Jehova ọre ne ima gha ya izọghae kporhu ma emwa hia , ọ gha khọn rẹn wẹẹ eso i kue rhie ehọ ne ima taa yi ugbẹnso .
Te Jesu vbe ye vbe Erhae . Ọ wa vbe gha mwẹ itohan daa emwa ni ma rẹn odẹ ọghe ẹmwata .
E Baibol keghi kha wẹẹ : “ Ugbẹnvbe ọ ghi miẹn avbe emwa ni gbe ẹbu , ekhọe ẹre keghi vuọn ne agiẹngiẹn , rhunmwuda ehia wa khọn yo khọn rre zẹ vbe ohuan ne ẹi mwẹ nọ suẹe . ”
( Mat 9 : 36 ) Jesu rẹn evbọzẹe ne ohanmwẹ orhiọn na gha gbe iran . Avbe ọkaolotu ọghe ugamwẹ Ivbi e Ju kegha ya obọ atosi mu iran , erriọ iran vbe ya gha taa ohoghe ma iran vbekpae Osanobua .
Jesu rẹn wẹẹ , enibun vbuwe iran i khian miẹn odẹ ọghe ẹmwata yi rhunmwuda isievẹn eso ne iran gha werriẹ aro daa , ọrheyerriọ , ọ na ye maa iran “ emwi nibun . ” — Mak 4 : 1 - 9 .
Ghẹ gi ẹtin gbe yọ ruẹ iwu deghẹ ọmwa ma rhie ehọ nuẹn taa yi vbe ẹghe okaro
Emwi gha fi werriẹ vbe arrọọ ọghe emwa eso , iran sẹtin miẹn odẹ ọghe ẹmwata yi
Deghẹ emwa eso ma rhie ehọ ne ima taa yi vbe ima ghaa kporhu , ọ khẹke ne ima hia ne ima rẹn emwi nọ si ẹre .
Emwa eso sẹtin gha ya aro tila e Baibol kevbe Ivbiotu e Kristi rua rhunmwuda uyinmwẹ dan ne emwa eso ni tie egbe iran Ivbiotu e Kristi yin .
Eso i kue danmwehọ ima rhunmwuda ohoghe ne a tama iran vbekpae ima , vbene ohan na mu eso rhunmwuda ozan ne iran gha miẹn vbe obọ ẹgbẹe ra vbe obọ emwa ni rre ẹdogbo ne iran ye .
Emwa eso ne ima dekun vbe ima ghaa rre ikporhu keghi re emwa ni rre uwu orriara rhunmwuda emwi nọ wegbe nọ sunu daa iran .
Ọtẹn nokhuo ọkpa nọ re arọndẹ na gie ye isi na tie ẹre Kim keghi kha wẹẹ : “ Emwa nibun ni rre ako ọkpa ne ima na kporhu i ghi mwẹ emwi ewe rhọkpa rhunmwuda okuo nọ khọn rẹn vbe ikinkin nii .
Iran i vbe mwẹ ayayẹro wẹẹ emwi gha dunna vbe odaro .
Te iran ghi ghee emwa hia vbirhi vbirhi rhunmwuda iran ma ghi gbae ẹko ọmwa rhọkpa .
Iro wa han iran . Emwa nibun i zẹdẹ danmwehọ vbe edogbo ne a kha na .
Ọ mwẹ ẹdẹ ọkpa ne ọyan owa ọkpa ya abẹ ẹkpẹn khu mwẹ hin owa re rre . ”
Vbọzẹe ne Kim na ye gha mwẹ ẹnina daa emwa ni rre ẹdogbo nii agharhemiẹn wẹẹ emwi vberriọ sunu daa re ?
Ọ keghi kha wẹẹ : “ Ibude nọ rre ebe Itan 19 : 11 ẹre ọ ru iyobọ mẹ , nọ khare wẹẹ : ‘ U ghaa re ọmọ nọ wan , u gha zinegbe vbe ohu a gha muẹn . ’
I gha yerre emwi nọ sunu daa emwa ni rre ẹdogbo nii , I wa gha tohan iran .
Sokpan , ẹi re emwa hia ni rre ẹdogbo ne a kha na ẹre ọ zẹ aro igbinna daa ima .
Eso wa kue ne ima gha gu iran tie Baibol . ”
Ma sẹtin nọ egbe ima ọta vbenian , ‘ Deghẹ imẹ ẹre emwi vberriọ sunu daa , I gha kue ne emwa kporhu ma mwẹ ra ? ’
Vbe igiemwi , gia kha wẹẹ , ọ kpẹre ne emwa ke na iyẹn ohoghe ma ima vbekpae Avbe Osẹe Jehova .
Ma ghaa rre ihe vberriọ , ughaghe , ima i khian vbe rhie ehọ ne iran taa yi .
Te ima gha te vbe gha re emwa ni khẹke ne a mwẹ ẹnina daa . Jesu khare wẹẹ , obọ ne ima hoo ne emwa ya gha mu ima , ẹre ọ vbe khẹke ne ima ya gha mu iran .
Ma ghaa ye ọna rre , ọ gha ya ima gha mwẹ enina daa emwa ọvbehe , uhiẹn vbọ ghaa lọghọ ne ima ru vberriọ . — Mat 7 : 12 .
Ukọ e Pọl wa gha mwẹ ẹnina daa emwa ọvbehe , uhiẹn ya sẹ egbe emwa ni ya obọ atosi muẹn .
Vbọzẹe ?
E Pọl ma mianmian obọ ne irẹn ka ya gha mu emwa ọvbehe .
Ọ keghi kha wẹẹ : “ Vbe ẹghẹ nọ gberra , te I ghaa ye ukpẹ sankaẹn , I zọe kpokpo , I na vbe gha filo unu giẹ .
Sokpan Osanobua tohan mwẹ , rhunmwuda wẹẹ , ne I ma na yayi nii , I ma rẹn emwi ne I ghaa ru . ”
( 1 Tim 1 : 13 ) E Pọl wa rẹn wẹẹ , Osanobua kevbe Jesu mwẹ itohan daa irẹn .
Rhunmwuda ọni , ọ kegha mwẹ ẹnina daa ẹmwa ni ghaa zọe kpokpo rhunmwuda , erriọ irẹn ka vbe gha ye .
Ọ mwẹ ẹghẹ eso ne Pọl ya dekun emwa ne iyayi ọghe ohoghe gbọzinian vbe ekhọe iran .
Vbọ ghi ru ?
Ebe iwinna 17 : 16 keghi gi ima rẹn wẹẹ , vbe Pọl rre Atẹns , “ egbe keghi wa wọọ ẹre , vbe ọ miẹn vbene ẹbọ ne a manọẹn wa gba ehe hia vbe ẹvbo nii . ”
Ọrheyerriọ , ẹbọ ne Ivbi Atẹns ghaa gho , nọ ya egbe wọọ e Pọl , ẹre Pọl loo ro ya kporhu ma iran .
( Iwinna 17 : 22 , 23 ) Obẹlẹ ughughan ẹre Pọl loo ro ya kporhu ma emwa ughughan , nọ mieke na sẹtin “ silo iran ba egbe . ” — 1 Kọr 9 : 20 - 23 .
Ma gha dekun ẹmwa ni ma kue rhie ehọ ne ima taa yi vbe ikporhu ra emwa ne iyayi ohoghe gbọzinian vbe ekhọe iran , ọ khẹke ne ima ya egbe tae Pọl .
Ma sẹtin loo emwi ne ima rẹnrẹn vbekpae iran ya kporhu “ iyẹn ọfumwegbe ” ma iran .
( Aiz 52 : 7 ) Ọtẹn nokhuo ọkpa ne a tie ẹre Dorothy keghi kha wẹẹ : “ Iyayi ne emwa nibun mwẹ vbe ako ne ima na kporhu ọre wẹẹ , ọmwa ne ọ mwẹ ekhọe ibisi kevbe nọ rhie aro tua abakuru ẹre Osanobua khin .
I gha dekun emwa vbenian , I ka tian iran ye iyayi ne iran mwẹ . Vbe iyeke ọni , I gi iran rẹn emwi ne Baibol khare vbekpae akpa esiesi ne Jehova mwẹ , kevbe emwi nọ yan rẹn wẹẹ irẹn gha ru vbe odaro . ”
Zẹvbe ne ima ya sikẹ ufomwẹ ọghe agbọn Esu na , te uyinmwẹ emwa khian gha “ rhia yọ rhia yọ . ”
( 2 Tim 3 : 1 , 13 ) Vbọrhirhighayehẹ , ọ ma khẹke ne uyinmwẹ emwa ya ima khian emwa ne ẹi ghi ghọghọ ra ẹmwa ne ẹi ghi mwẹ ẹnina .
E Jehova gha sẹtin ru iyobọ ne ima , ne ima mieke na sẹtin gha ya emwi esi khọnmiotọ yaẹn emwi dan .
( Rom 12 : 21 ) Arọndẹ ọkpa ne a tie ẹre Jessica keghi kha wẹẹ : “ Emwa ni tọn egbe mu kevbe ni ghee ima sila sila ẹre I mobọ dekun vbe ikporhu .
Emwi vbenian keghi ya ohu mu ọmwa .
Vbene I te suẹn gha kporhu ma emwa vberriọ , I ka na erhunmwu gie Jehova ne I mieke na sẹtin gha ghee emwa vberriọ zẹ vbene Jehova ghee iran .
I gha na erhunmwu nẹ vbenian , ohu iran i ghi mu mwẹ , emwi ne I ghi rhie aro tua ọre iyobọ ne I gha sẹtin ru ne iran . ”
Te ima khian ye gha gualọ emwa ni gha miẹn odẹ ọghe ẹmwata yi
Ọ gha sẹ ẹghẹ , emwa eso ni ma ka rhie ehọ ne ima taa yi ghi do miẹn odẹ ọghe emwata yi
Ọ vbe khẹke ne ima gha rhie igiọdu ne etẹn ne ima gba kporhu .
Jessica ye vbe kha wẹẹ : “ Ọmwa gha ru emwi nọ sọnnọ ọtẹn vbe ima ghaa rre ikporhu , Ii zẹdẹ hoo ne ọni gha re iyẹn ne ima ghi na .
I mu iyẹn ọvbehe rre , vbe na ghee ọmọ esi ne ikporhu iyẹn nọ maan biẹ agharhemiẹn wẹẹ emwa eso i kue danmwehọ . ”
E Jehova wa rẹn isievẹn ne ima werriẹ aro daa vbe iwinna ikporhu iyẹn nọ maan .
Ma ghaa ya egbe tae Jehova vbe odẹ ne ọ ya rhie itohan ma , ọ keghi ya ẹko rhiẹnrhiẹn ọnrẹn .
( Luk 6 : 36 ) Sokpan , ọ mwẹ ẹghẹ ne Jehova khian mwẹ ẹnina sẹ .
Ọ rẹn ẹghẹ nọ khẹke ne ọ khian ya guọghọ agbọn Esu rua .
Vbene ọ te sẹ ẹghẹ nii , te ima khian ye gha kporhu .
( 2 Tim 4 : 2 ) Nọnaghiyerriọ , gi ima gha ya izọghae kevbe ẹnina kporhu ma “ emwa hia . ”
E JỌSUA keghi werriẹ aro daa isievẹn nọkhua .

Irẹn ẹre Osanobua wẹẹ nọ su Ivbi Izrẹl la Otọ Na Ru Eyan Rẹn .
Ọna i re iwinna ne kherhe , rhunmwuda ọni , e Jehova keghi rhie igiọdu na ne Jọsua : ‘ U ghi wegbe ne u vbe kakabọ din ; ne u vbe miẹn wẹẹ , u lele uhi mwẹ hia .
U ghi gha tie ẹre asọn vbe avan ne u mieke na sẹtin ya emwi hia ne a gbẹnnẹ yọ ru emwi .
Ẹghẹ nii , agbọn ghi maan ruẹn , u ghi vbe gha ru na gbaan . ’ — Jọs 1 : 7 , 8 .
Te ima khian vbe gha werriẹ aro daa isievẹn nọ wegbe vbe “ ẹdẹ okiekie ” ne ima ye na .
( 2 Tim 3 : 1 ) Deghẹ ima hoo ne ima musọe , te ọ khẹke ne ima lele adia ne Jehova rhie ne Jọsua .
De odẹ nọkhin ? Ma ghi gha tie Baibol vbe ẹghẹ hia , ma vbe gha ya emwi ne ima tie ru azẹ nọ gua ilele ọghe Baibol ro vbe ima gha werriẹ aro daa edanmwẹ .
Vbọrhirhighayehẹ , ebe ne a tie ne egbe ọmwa keghi lọghọ ima nibun , ọrheyerriọ , te ọ khẹke ne ima gha tie Baibol rhunmwuda emwi nọ ru ekpataki nọ .
U gha miẹn adia eso nọ gha ya ruẹ gha sọyẹnmwẹ e Baibol ne a tie vbe ẹkpẹti nọ mwẹ uhunmwuta nọ khare wẹẹ : “ Danmwẹ Avbe Azẹvbiro Na Ghee . ”
Ọsian keghi kha wẹẹ : “ Gu mwẹ gha mu uhi ruẹ sẹ , rhunmwuda I miẹn ẹko rhiẹn rhiẹnmwẹ vbe uwu iran . ”
( Psm 119 : 35 ) Ma ghaa tie Ẹmwẹ Osanobua , te ọyẹnmwẹ khian vbe gha sẹ ima .
Emwi ewe nibun ọghe orhiọn ne ima ma he miẹn ẹdẹ , ẹre ima khian gha miẹn , zẹ vbene ima ya tie Baibol .
Agharhemiẹn wẹẹ ima i khian su agbẹnvbo la Otọ Na Ru Eyan Rẹn vbene Jọsua ru ẹre , dọmwadẹ ima mwẹ isievẹn ne ima werriẹ aro daa .
Ne ima mieke na musọe , ọ khẹke ne ima ya egbe tae Jọsua .
Ma ghi gha tie Ẹmwẹ Osanobua , ma vbe gha lele adia ni rre uwu ẹre .
Ma gha ru vberriọ , emwi ghi dunna ne ima .
Na Erhunmwu u ke suẹn .
Iziro ọghe Osanobua ẹre ọ rre Baibol . Te a gbẹn ọnrẹn yotọ ne ima mieke na miẹn ere vbọ .
Nọnaghiyerriọ , u gha khian tie Baibol , nọ e Jehova nọ ru iyobọ nuẹn ya rẹn otọ re , ne u gha ye emwi ne u tie rre kevbe ne u sẹtin gha loo ẹre vbe arrọọ ruẹ . — Ẹzra 7 : 10 .
Nọ ẹgbuẹ ọta eso vbe u ghaa tie Baibol kevbe avbe ebe ne otu gbẹnnẹ ladian . ‘ De emwi ne ako na maa mwẹ re vbekpae Jehova ?
De vbene ako na ya rhilo ginna uhunmwuta ọghe Baibol hẹ ?
Vbia khian ya sẹtin ya emwi ne ruẹ re vbe ako na ru iyobọ ne emwa ọvbehe hẹ ? ’
Gha ru erria yaẹn emwi ne u tie .
U vbe gbamẹ sawọn ne u ru erria yaẹn ako ne u tie .
U sẹtin vbe nọ egbuẹ ọta vbenian : De vbene ako na ya kaẹn arrọọ mwẹ hẹ ?
Vbọ ya dekaẹn emwi eso nọ sunu daa mwẹ vbe ẹghẹ eso nọ gberra ?
De vbene ọ ya kaẹn arrọọ mwẹ hẹ nian kevbe ẹghẹ nọ dee vbe odaro ?
Vbia khian ya loo adia na kevbe ilele ni rre ako na vbe arrọọ ọghomwẹ mwẹ ?
( Job 23 : 5 ; Psm 49 : 3 ) U ghaa ru erria , u sẹtin hia ne u rhan otọ evbọzẹe ne Jehova na wẹẹ ne emwa rẹn ghẹ yin uyinmwẹ eso vbe ẹghẹ nẹdẹ kevbe emwi nọ gha te kẹrikian deghẹ iran ma lele adia ọghe Jehova . — Diut 32 : 28 , 29 .
Gha loo aro ekhọe ruẹ vbe u ghaa tie okha ni rre Baibol .
Vbe igiemwi , u ghaa tie okha ọghe Josẹf , hia ne u ya aro ekhọe bẹghe vbene ẹtien ọnrẹn ya khiẹn ọnrẹn ne Ivbi Ismẹl hẹ .
( Gẹn 37 : 18 - 28 ) U ghaa tie okha vbenian , hia ne u ya ekhọe zẹ ọmwa rẹn vbene a miẹn wẹẹ u gu iran ni rre nene okha rre evba .
Odẹ vbenian , ọ ye vbe ne u bẹghe iran ra u họn ẹmwẹ ne iran gele taa .
U ghaa loo aro ekhọe ruẹ vbenian vbe u ghaa tie Baibol ẹre u khian na miẹn ere vbọ sẹ .
Gha loo avbe emadogua ne otu kpemehe ẹre ya ru ezanzan .
Ruẹ vbene a ya loo avbe emadogua na zedu ẹre ghee urhuẹvbo ruẹ ni rre websait ọghomwa kevbe ne a printi ladian .
Emwa ọvbehe sẹtin maa ruẹ re vbene a ya loo ẹre hẹ .
Vbe igiemwi , Watch Tower Publications Index ra Research Guide for Jehovah’s Witnesses gha sẹtin ru iyobọ nuẹn . U gha sẹtin yae gualọ ebe na he ka gbennẹ ladian ni mwẹ uhunmwuta ughughan .
Ọ gha vbe ru iyobọ nuẹn ya rẹn vbene otu ya rhan otọe ako Evbagbẹn Nọhuanrẹn nibun .
Gha loo appendix ni rre New World Translation of the Holy Scriptures ọghe urhuẹvbo ne u gua tie .
Avbe ayahọmwaehọ na gha ru iyobọ nuẹn ya rẹn vbekpae ihe eso ne emwi na sunu , ẹghẹ ne iran ya sunu , omwa ne a ya mwaan emwi vbe ẹghẹ nii kevbe emadogua ne a ya rẹn vbene emwi khua sẹ hẹ .
Ru ogbewerriẹ yaẹn avbe olika ẹmwẹ ni rre ako ne u tie re , ne u mieke na sẹtin gha ye ẹre rre .
Ọ ma de emwi nọ rhiae vbe u gha ya emwi ne u tie re na iyẹn ma emwa ọvbehe .
U sẹtin nọ egbuẹ wẹẹ : Vbia miẹn ruẹ vbe ako na , nọ gha ru iyobọ mẹ vbe ikporhu iyẹn nọ maan ?
Odẹ vbenian , u i khian mianmian emwi ne u ruẹ re . U ghi vbe sẹtin yae gha ru iyobọ ne emwa ọvbehe .
